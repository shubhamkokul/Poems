  به خرابات برید از در این خانه مرا  
  که دگر یاد شراب آمد و پیمانه مرا  
  دل دیوانه به زنجیر نبستن عجبست  
  که به زنجیر ببندد دل دیوانه مرا؟  
  می بیارید و تنم را بنشانید چو شمع  
  پیش آن شمع و بسوزید چو ویرانه مرا  
  همچو گنجیست درین عالم ویران رخ او  
  یاد آن گنج دوانید به ویرانه مرا  
  بر میان از سر زلفش کمری می‌بستم  
  گر بدو دست رسیدی چو سرشانه مرا  
  هر که خواهد که به دامم کشد آسان آسان  
  گو: مپندار به جز خال لبش دانه مرا  
  سرم از شوق و دل از عشق چنین شیفته شد  
  تا که شد اوحدی شیفته هم خانه مرا  
  مسلمانان، سلامت به، چو بتوانید، من گفتم  
  دل بیچارگان از خود مرنجانید، من گفتم  
  به مال و جاه چندینی نباید غره گردیدن  
  ز گرد این و آن دامن برافشانید، من گفتم  
  درین بستان، که دل بستید، اگرتان دسترس باشد  
  برای خود درخت نیک بنشانید، من گفتم  
  به گردد حال ازین سامان که می‌بینید و این آیین  
  شما هم حال‌ها برخود بگردانید، من گفتم  
  پی نام کسان رفتن به عیب انصاف چون باشد؟  
  نخستین نامهٔ خود را فرو خوانید، من گفتم  
  دل درماندگان خستن، خطا باشد، که هم در پی  
  شما نیز این چنین یک روز درمانید، من گفتم  
  حدیث اوحدی این بود و تدبیری که می‌داند  
  تمامست این قدر، باقی شما دانید، من گفتم  
  به قدر حسن خوبان دلفروزند  
  چو خوبی بیش باشد، بیش سوزند  
  بلایی باشد و مشکل بلایی!  
  که یاری محتشم گیرد گدایی  
  چو با زورآزمایان پنجه کردی  
  یقین می‌دان که خود را رنجه کردی  
  باز چون در مزاج این ارکان  
  متضاعف شد اعتدال و توان  
  قوت و حس و جنبش به مراد  
  مدد روح رستنیها داد  
  جسم چون زین دو روح یاری یافت  
  بر حیات و روش سواری یافت  
  حرکت کرد بر زمین چپ و راست  
  رستنی خورد و خواب و راحت خواست  
  زین میان ماده گشت و نر پیدا  
  وز پی ماده گشت نر شیدا  
  ماده و نر به هم چو جفت شدند  
  در تمنای خیز و خفت شدند  
  تا ز تولیدشان جهان پر گشت  
  کوه و صحرا و غار و وادی و دشت  
  زلفت، که چو حلقهٔ کمند افتادست  
  از وی دل عالمی به بند افتادست  
  در پای تو افتاد و شکستش سر از آنک  
  آشفته ز بالای بلند افتادست  
