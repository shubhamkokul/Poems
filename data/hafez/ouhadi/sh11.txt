  بر قتل چون منی چه گماری رقیب را؟  
  ای در جهان غریب، مسوز این غریب را  
  دورم همی کنند ادیبان ز پیش تو  
  ای حورزاده، عشق بیاموز ادیب را  
  روی تو گر ز دور ببیند خطیب شهر  
  دیگر حضور قلب نباشد خطیب را  
  ترسا گر آن دو زلف چو زنار بنگرد  
  در حال همچو عود بسوزد صلیب را  
  ما دوست را به دنیی و عقبی نمی‌دهیم  
  زنهار! کس چگونه فروشد حبیب را  
  از من مدار چشم خموشی، که وقت گل  
  مشکل کسی خموش کند عندلیب را  
  همرنگ اوحدی شود اندر جهان به عشق  
  هر کس که او نگه کند این رنگ و طیب را  
  نگفتمت که: منه دل برین خراب آباد؟  
  که بر کف تو نخواهد شد این خراب آباد  
  دلت ز دام بلا گرچه میرمید، ببین  
  که: هم به دانه نظر کرد و هم به دام افتاد  
  به خانه ساختنت میل بود و می‌گفتم:  
  نگاه دار، که بر سیل می‌نهی بنیاد  
  چنان شدی تو که مستان به دوش بردندت  
  که کس ز جام غرور زمانه مست مباد!  
  تو می‌روی و جهان از پی‌تو می‌گوید  
  که: خواجه هیچ ندارد، که هیچ نفرستاد  
  به چوب سرو ترا تخت بند کرد اجل  
  به جرم آنکه شبی رفته‌ای چو سرو آزاد  
  ز مکنت تو هم امروز بهره خواهد ساخت  
  همان کسی که ز بهر تو می‌کند فریاد  
  تو یاد کن ز خدای خود اندرین ساعت  
  که ساعت دگرت هیچ کس نیارد یاد  
  شگفت نیست جهان کز تو یادگار بماند  
  که یادگار فریدون و ایرجست و قباد  
  هزاربار خرد با تو بیش گفت که: دل  
  به حب این وطن عاریت نباید داد  
  دریغم آید از آن هوشمند دوراندیش  
  که بی‌وفایی دوران بدید و دل بنهاد  
  هر آن بصیر که سر جهان ببیند باز  
  چه آن بصیر برمن، چه کور مادرزاد؟  
  به مردگان نظر عبرتی کن، ای زنده  
  که معتبر شمرند این دقیقه مردم راد  
  ز خاکدان فنا هیچ آبروی مجوی  
  کزین هوس تو به آتش روی و عمر به باد  
  به حرص بر دل خود نقش زرمکن شیرین  
  که آخر از غم شیرین هلاک شد فرهاد  
  گشاده کن به کرم دست خود، که در گیتی  
  کلید گنج الهی گشایشست و گشاد  
  بداد و دادهٔ او شاد باش و شور مکن  
  که هرچه او دهد آن جمله عدل باشد و داد  
  کنون به کار خود استادگی نمای، ار نه  
  چو مرگ دست برآرد، نمی‌توان استاد  
  سر از قلادهٔ آموختن مپیچ و بدان  
  که دیگران هم از آموختن شدند استاد  
  یقین بدان که: تو هم زین جهان بخواهی رفت  
  اگر به هفت رسد سال عمر و گر هفتاد  
  ضرورتست که: بنیادهای نیک نهند  
  برای نام ابد مردمان نیک نهاد  
  مرا چنین که تو بینی: به چند گونه هنر  
  اگر ز سیم و زرم بهره نیست، عمر تو باد  
  ازین حدیث روانم بسی، که بعد از من  
  کسی نگوید: کای اوحدی، روانت باد!  
  کسی کو آزمود، آنگاه پیوست  
  نباید بعد از آن خاییدنش دست  
  چو پیوندی و آنگاه آزمایی  
  ز حیرت دست خود بسیار خایی  
  دل عاشق سکونت پیشه باید  
  عزیمت را نخست اندیشه باید  
  ای همایون سرای فرخنده  
  که شد از رونقت طرب زنده  
  طاق کسری ز دفترت کسریست  
  هشت جنت ز گلشنت قصریست  
  خاکت از مشک و سنگت از مرمر  
  بادت از خلد و آبت از کوثر  
  کوه پیموده سنگ و بر سخته  
  بهر فرش تو تخته بر تخته  
  با زر شمسهٔ تو در یاری  
  لاجورد سپهر زنگاری  
  کاشی و آجرت به هر خرده  
  مال قارون به دم فرو برده  
  گچ بام تو نه سپهر به دور  
  از ره کهکشان کشیده به ثور  
  کرده با شاخ گلبنت ز فلک  
  شاخ طوبی خطاب « طوبی لک»  
  نقشبندان کن به کنده گری  
  بر درت کرده عمر خود سپری  
  در تک این رواق بالنده  
  پشت ماهی به گاو نالنده  
  ماه ازین طارم زمین مرکز  
  در دم آفتابت آجر پز  
  صحن معمورت آستان سپهر  
  سقف مرفوعت آشیانهٔ مهر  
  چون ز سرخاب روی شاهد شنگ  
  داده سرخاب را جمال تو رنگ  
  کار سنگ از تو چون نگار شده  
  جام با سنگ سازگار شده  
  با روی تو آفتاب صافی تیره است  
  با لعل لبت شراب صافی تیره است  
  تاریکی آب صافی از سیل نبود  
  در جنب رخ تو آب صافی تیره است  
