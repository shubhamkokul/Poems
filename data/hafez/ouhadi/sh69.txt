  تا دل ما با تو کرد روی ارادت  
  هیچ نیاید ز ما مخالف عادت  
  گر چه کم ما گرفته‌ای تو ز شوخی  
  عشق تو افزون شدست و مهر زیادت  
  رنگ سلامت ندیدم و رخ شادی  
  از برمن تا برفته‌ای به سعادت  
  آنکه ز درد جدایی تو بمیرد  
  زنده نداند شدن به حشر و اعادت  
  داروی رنج خود از طبیب نپرسم  
  گر تو قدم رنجه می‌کنی به عیادت  
  همچو شهیدان تنش به خاک نپوسد  
  هر که به تیغ غم تو یافت شهادت  
  دایه بهمهرت برید ناف دل من  
  پس به کنارم گرفت روز ولادت  
  چشم تو آنجا که دست برد به دستان  
  سر بنهادند زیرکان به بلادت  
  اوحدی از درد دوری تو بنالید  
  با تو چو سودش نکرد صبر و جلادت  
  او نه به مهرت سری نهاد، که هرگز  
  خود ز زمین بر نداشت روی ارادت  
  دگر بار آن بت از خواری پشیمان  
  شد از جور و ستمگاری پشیمان  
  نوشت از غایت مهری، که دانی  
  ضرورت نامه‌ای در مهربانی  
  بدان آشفتهٔ مسکین فرستاد  
  به لطف و عذرخواهی وعدها داد  
  زن خود را به سنگ زد مردش  
  شد دوان، پیش قاضی آوردش  
  حال خود گفت و مرد شد حاضر  
  گشت قاضی میانشان ناظر  
  زن چو دعوی گزار شد با شوی  
  گوشهٔ چادرش برفت از روی  
  خواجه حسن و جمال او را دید  
  عشوهٔ قیل و قال او را دید  
  مرد را گفت قاضی از پشتی:  
  زن خود را چرا چنین کشتی؟  
  گفت: دشنام داد و چوب زدم  
  او مرا زشت گفت و خوب زدم  
  گفت قاضی که: ای پریشان دست  
  کس به چوب این چنین گهر نشکست  
  گر سر این لطیف چهرت نیست  
  رو طلاقش بده، که مهرت نیست  
  مرد دادش طلاق و شد بی‌جفت  
  چون برون رفت زن به قاضی گفت:  
  مهر دل چون ندارد آن گمراه  
  مهر برداشتست،مهر بخواه  
  آمدم تا بهای من جویی  
  نه به آن تا ثنای من گویی  
  شاید ار علم سر برفرازد  
  دین مباهی شود، خرد نازد  
  که درین قحط سال علم و عمل  
  شد به عون خدای عز و جل  
  مسند شرع در مراغه به کام  
  زین دو قاضی‌القضاة نیکو نام  
  سخنی کان بجاست باید گفت  
  آنچه بینند راست باید گفت  
  رای دستور که افتاب وشست  
  بافاضت چو آفتاب خوشست  
  شاید آن روزها که داد کند  
  گر به لطف از مراغه یاد کند  
  آب رحمت بر آن زمین بارد  
  که در آن خاک تشنگان دارد  
  من ز اهل سخن چه باشم و چند؟  
  که سخن رانم از نصیحت و پند  
  پند و وعظ از کسی درست آید  
  که به کردار خوب چست آید  
  گل بار دگر لاف صفا خواهد زد  
  در عهد رخت دم از وفا خواهد زد  
  رویت سر برگ گل ندارد، لیکن  
  زلف تو بنفشه را قفا خواهد زد  
