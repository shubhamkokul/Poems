  عالمی را دشمنی با من ز بهر روی تست  
  لیکن از دشمن نمی‌ترسم، که میلم سوی تست  
  چارهٔ دل در فراقت جز جگر خوردن نبود  
  وین جگر خوردن که می‌بینم هم از پهلوی تست  
  سال عمرم بر مهی شد صرف و آن مه عارضت  
  روز عیشم بر شبی شد خرج و آن شب موی تست  
  بر نمی‌دارم ز زانو سر به حق دوستی  
  تا نگه کردم سر زلفت که بر زانوی تست  
  گفته‌ای: مشکل برآید کام ازین طالع ترا  
  مشکلی در طالع من نیست، مشکل خوی تست  
  بر دل بیچارگان امروز هر زخمی که هست  
  زان کمان سخت می‌آید که بر بازوی تست  
  عالمی در گفت و گوی اوحدی زان رفته‌اند  
  کو شب و روز اندرین عالم به گفت و گوی تست  
  از خموشی رسیده‌اند وز سیر  
  زکریا و مردم اندر دیر  
  از پس ناامیدی انا  
  این به عیسی و آن به یوحنا  
  نه صدف نیز از آن دهن بستن  
  شد به در و به گوهر آبستن؟  
  غنچه کو در کشد زبان دو سه روز  
  هم بزاید گلی جهان افروز  
  گر چه پرسند کم جواب دهد  
  به نفس بوی مشک ناب دهد  
  راه مردان به خودفروشی نیست  
  در جهان بهتر از خموشی نیست  
  آنکه در شانش این چهار آیت  
  آمد، او برد ره فرا غایت  
  جامع این چهار شد خلوت  
  زان بدین اعتبار شد خلوت  
  تا نمیری بدین چهار از خود  
  بر نیاری دم و دمار از خود  
  خلوت تنگ گور مرد بود  
  زنده در گور نیک سرد بود  
  هر کرا این چهار باشد ورد  
  دیو حیلتگرش نگردد گرد  
  نفس چون رخ به این چهار آورد  
  شاخ معنیش زهد بار آورد  
  دستارچه را دست تو در می‌باید  
  از چشم من و لب تو تر می‌باید  
  نتوان که چو دستارچه دستت بوسم  
  زیراکه به دستارچه زر می‌باید  
