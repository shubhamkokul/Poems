  روزه‌داران را هلال عید ابروی شماست  
  شب نشینان را چراغ از پرتو روی شماست  
  ماه زنگی نسبت رومی رخ شاهی نسب  
  بنده آن چشم ترک و زلف هندوی شماست  
  مشک چینی را ز غیرت بر نمی‌آید نفس  
  زان دم عنبر، که در دام دو گیسوی شماست؟  
  این که می‌آید دم صبحست یا باد ختن؟  
  یا نسیم روضهٔ فردوس؟ یا بوی شماست؟  
  از بهشت ار شاهدی خیزد شما خواهید بود  
  در جهان ار جنتی باشد سر کوی شماست  
  سوختیم از مهرتان، هم سایه‌ای می‌افگنید  
  کندرین همسایه میل خاطری سوی شماست  
  حال محنتهای من محتاج پرسیدن نبود  
  محنت ما را، که خواهد بودن، از خوی شماست  
  تا ز دست آن سر زلف چو چوگان زخم خورد  
  این دل آشفته سرگردان تراز گوی شماست  
  بر دو رویم سال و مه این اشک خون رفتن روان  
  از دو رویی کردن دلهای چون روی شماست  
  گر کشیدم در کنار، از لاغری نتوان شناخت  
  کین تن باریک من، یا حلقهٔ موی شماست  
  اوحدی را دل ز سنگ انداز دوری خسته شد  
  باز پرسیدش، که آن مسکین دعاگوی شماست  
  مرشدی را ملامتی افتاد  
  در مریدان قیامتی افتاد  
  به خصومت میان فرو بستند  
  وز پی خصم او برون جستند  
  زان مریدان یکی که داناتر  
  به فنون هنر تواناتر  
  در تحمل ز بس تمام که بود  
  بنجنبید از آن مقام که بود  
  حاضری چون دلش شکیبا دید  
  از وی آن حال را نه زیبا دید  
  گفت: حقی که در شمار آید  
  این چنین روز را به کار آید  
  آنمریدش جواب داد که: باش  
  دل خویش و درون ما مخراش  
  شیخ را از من این نباشد چشم  
  بر من از خامشی نگیرد خشم  
  رنج او چون هبا توان کردن  
  خرقه دیگر قبا توان کردن  
  باز چون تخم فتنه پاشد شیخ  
  با مریدان چه کرده باشد شیخ؟  
  تا کسی راسخ و امین نبود  
  لایق صحبتی چنین نبود  
  گر تو خواهی که کار دین سازی  
  بار دنیی ز خود بیندازی  
  نقش لوح خودی چو بتراشی  
  قلمش رخ نهد به جماشی  
  گر کند بر تو بی‌ادب انکار  
  تو بکوش و ادب نگه میدار  
  افسوس! که در عمر درازیم نبود  
  خطی ز زمانهٔ مجازیم نبود  
  بنشاند مرا فلک به بازی در خاک  
  هر چند که وقت خاک بازیم نبود  
