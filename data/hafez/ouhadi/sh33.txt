  دلم در دام عشق افتاد هیلا  
  فتاده هر چه بادا باد هیلا  
  چو دل را در غمش فریادرس نیست  
  مرا از دست دل فریاد هیلا  
  بر آب چشم من کشتی برانید  
  که توفان در جهان افتاد هیلا  
  بده ساقی، چو کشتی ساغر می  
  به یاد دجلهٔ بغداد هیلا  
  منم وامق، تویی عذرا وفا کن  
  تویی شیرین منم فرهاد، هیلا  
  ز اشک و سوز و آه من حذر کن  
  که بارانست و برق و باد هیلا  
  چو داد بیدلان دادی، نگارا  
  مکن بر جان من بیداد هیلا  
  گر از جور تو روزی پیش سلطان  
  چو مظلومان بخاهم داد هیلا  
  مگو از تلخ و شور، ای مطرب، امروز  
  که خسرو دل به شیرین داد هیلا  
  ز قول اوحدی بر بیدلان خوان  
  غزلهایی که داری یاد هیلا  
  بر کوفه و خاک علی، ای باد صبح، ار بگذری  
  آنجا به حق دوستی کز دوستان یادآوری  
  خوش تحفه‌ای ز آن آب و گل، بوسیده، برداری به دل  
  تازان هوای معتدل پیش هواداران بری  
  با او بگویی: کای، ولی، وی سر احسان ویلی  
  زان کیمیای مقبلی درده، که جان می‌پروری  
  ای قبلهٔ روح و جسد، وی بیشهٔ دین را اسد  
  ذات تو خالی از حسد، نفس تو از تهمت بری  
  کافی کف کوفی وطن، صافی دل صوفی بدن  
  هم بوالوفا، هم بوالحسن، هم مرتضی، هم حیدری  
  هستی نبی را ابن‌عم، از روی معنی لحم و دم  
  زان گونه بودی لاجرم، زین گونه داری سروری  
  از جام علمت با طرب، جوشیده مغزان عرب  
  دربسته صد معدی کرب، پیشت میان چاکری  
  کفر از کفت شد کاسته، دین از تو شد آراسته  
  از زیر دستت خاسته، صد چون جنید و چون سری  
  بوذر وکیل خرج تو، سلمان رسیل درج تو  
  گردون چه داند ارج تو؟ تو آفتاب خاوری  
  بر پایهٔ علم تو کس، زین‌ها ندارد دسترس  
  مهدی تو خواهی بود و بس، گر مهد این پیغمبری  
  هم کوه حلمش را کمر، هم چرخ خلقش را قمر  
  هم شاخ شرعش را ثمر، هم شهر علمش را دری  
  علم از تو گشت اندوخته، شرع از تو گشت افروخته  
  از ذوالفقارت سوخته،آیین کفر و کافری  
  یاسین ز نامت آیتی، طاها ز علمت رایتی  
  کشف تو از مه غایتی، برداشت مهر دختری  
  شمعی و ماهت هم نفس، پیشی نگیرد بر تو کس  
  هرچند شمع از پیش و پس، فارغ بود، چون بنگری  
  رمحت شهاب و مه سپر، خوانت بهشت و کاسه‌خور  
  پای ترا کرده به سر، گردون گردان، منبری  
  هم میر نحل و هم نحل، ای خسرو گردون محل  
  کاخ تو ایوان زحل، هم تخت کاخ مشتری  
  هم تیغ داری، هم علم، هم علم داری، هم حکم  
  هم زهد داری هم کرم، دیگر چه باشد مهتری؟  
  از مهر در هر منزلی، مهری نهادی بر دلی  
  همچون سلیمان ولی، دیوت نبرد انگشتری  
  خط ترا نقاش چین، مالیده بر چشم و جبین  
  کلک تو از روی زمین، گم کرده نقش آزری  
  رای تو دشمن مال را، رویت مبارک فال را  
  نهج تو اهل حال را، کرد از بلاغت یاوری  
  از بهر حکم و مال و زر، هرگز نجستی شور و شر  
  نفسی که چندینش هنر باشد، چه جوید داوری؟  
  روزی که یاران دگر، از دور کردندی نظر  
  از خیبر و باروش در، کندی، زهی زور آوری  
  عصمت شعار آل تو، ایمان و تقوی مال تو  
  کشف حقیقت حال تو، سیر طریقت بر سری  
  پیش از کسان بودت کسی، بعد از نبی بودی بسی  
  پیشی تو، هرچند از پسی، ای نامدار گوهری  
  ای مکیان را پیش صف، وی شحنهٔ نجد و نجف  
  هستی خلافت را خلف، از مایهٔ نیک اختری  
  گر با تو کین ورزد خسی، نامش نمی‌ماند بسی  
  وآنجا که گم گردد کسی، علم تو داند رهبری  
  رای تو جفت تیر شد، چون مهر عالم‌گیر شد  
  عقل بلندت پیر شد، در کار معنی گستری  
  ای گنج صد قارون ترا، گفته نبی هارون ترا  
  زان دشمن وارون ترا، منکر شود چون سامری  
  گردون گردان جای تو، خورشید خاک پای تو  
  ای پرتوی از رای تو، آیینهٔ اسکندری  
  نام وجودت «لافتی» منشور جودت «هل اتی»  
  «یا منیتی حتی متی، انافی اسا و تحسری»  
  من بستهٔ بند توام، خاک دو فرزند توام  
  در عهد و پیوند توام، با داغ و طوق قنبری  
  پر شد دل از بوی گلت، زان اوحدی شد بلبلت  
  ای خاک نعل دلدلت، بر فرق چرخ چنبری  
  اندر بیابانش مهل، غلتان میان خون و گل  
  جامی فرو ریزش به دل، ز آن بادهای کوثری  
  جوانی خار کن بر خار می‌خفت  
  کسی گل بر سرش کرد، آن جوان گفت  
  مرا تا خار دامن گیر گشتست  
  گل اندر خاطرم کمتر گذشتست  
  ز خاری هر که او پیوند بیند  
  همان بهتر که: گل دیگر نچیند  
  به تنهایی مرا خاری تمامست  
  وصال گل به انبازی حرامست  
  درین بستان گل رنگین چه جویی؟  
  که دارد حسن او داغ دو رویی  
  اگر خاری کند وقت ترا خوش  
  بر افشان دامن گل را به آتش  
  ز گل رویان تر دامن چه جویی؟  
  که بر هرکس بخندد از دو رویی  
  بتان بی‌وفا خود را پرستند  
  دلیران این چنین بتها شکستند  
  نوبهارست و روز عیش امروز  
  بهل این اضطراب و طیش امروز  
  وقت یاریست، دوستان دستی  
  جای رحمست بر چنان مستی  
  گر چه جای غمست، غم نخوریم  
  دست بر هم زنیم و در گذریم  
  پیش دستان، که پیش ازین بودند  
  یکدم از درد سر نیسودند  
  بتو هشتند منزلی آباد  
  تا ازیشان کنی به نیکی یاد  
  زانچه هست ار بهش ندانی کرد  
  جهد کن تا بهش توانی خورد  
  سیرت آن گذشتگان بشنو  
  چون شنیدی بنه اساسی نو  
  خوش زمینیست، در عمارت کوش  
  حاصل رنج خود بپاش و بپوش  
  این عمارت به عدل شاید کرد  
  بیشتر رخ به عدل باید کرد  
  هر کسی را به قدر ملکی هست  
  که بدان ملک حکم دارد و دست  
  شاه در کشور و ملک در شهر  
  هر یکی دارد از حکومت بهر  
  گر نه از معدلت خطاب کنند  
  دان که آن ملک را خراب کنند  
  پادشاهی تو هم به مسکن خویش  
  بلکه در هستی خود و تن خویش  
  اندرین ملک پادشاهی خود  
  ثبت کن نام بیگناهی خود  
  بی‌حسابی مکن، بهانه مجوی  
  که حسابت کنند موی به موی  
  آنکه عدلش نمیرود در خواب  
  ملک او را مکن به ظلم خراب  
  که درین خانه بی‌وقار شوی  
  اندر آن خانه شرمسار شوی  
  این سخن راز اوحدی بر رس  
  که به جز اوحدی نداند کس  
  ما را تو چنین ز دل بر آری نیکست  
  وانگه بدو زلف خود سپاری نیکست  
  زلفت که به فتنه سر بر آورد چنان  
  او را تو چنین فرو گذاری نیکست  
