  زان پیش کاتصال بود خاک و آب، را  
  عشق تو خانه ساخته بود، این خراب را  
  مهر رخت ز آب و گل ما شد آشکار  
  پنهان به گل چگونه کنند آفتاب را؟  
  تا کفر و دین شود، همه یک روی و یک جهت  
  بردار یک ره، از طرف رخ حجاب را  
  عکس رخت چو مانع دیدار می‌شود  
  بهر خدا چه می‌کند آن رخ نقاب را  
  بر ما کشید خط خطا مدعی و ما  
  خط در کشیده‌ایم، خطا و صواب را  
  فردا که نامه عملم را کنند عرض   
  روشن کنم به روی تو یک یک حساب را  
  یک شب خیال تو دیدم ما بخواب  
  زان چشم، دگر به چشم ندیدم خواب را  
  بی‌وصل تو دو کون، سرابی است پیش ما  
  در پیش ما چه آب بود خود سراب را؟  
  سلمان به خاک کوی تو، تا چشم باز کرد  
  یکبارگی ز دیده، بینداخت، آب را  
  خداوندا چنین شهری که از آب و هوا خاکش   
  زد آتش در درون صد بار آب زندگانی را   
  به هندو رایگان افتاد ازو بستان به ترکی ده   
  که هندو قدر نشناسد متاع رایگانی را   
  با طبع لطیف از در لطف در آ   
  با نفش غلیظ ز ره جور میا   
  در هیزم و گل تاملی کن که جهان   
  آن را به تبر شکافت و این را به صبا   
  ای عید رخت کعبه دل اهل صفا را  
  هر لحظه صفایی دگر از روی تو ما را  
  تو کعبه حسنی و سر زلف تو حرم روح قدس را  
  در موقف کون تو مفام اهل صفا را  
  لبیک زنان بر عرفات سر کویت  
  صد قافله جان منتظر آواز درآرا  
  در آرزوی زمزم آتش وش لعلت  
  جان هر نفسی بر لب خشک آمده ما را  
  امید طواف حرم وصل تو افکند  
  در وادی غم طایفه بی‌سر و پارا  
  رو در خم محراب دو ابروی تو کردم  
  گفتم: مگر آنجا اثری هست دعا را  
  در سایه محراب نظر کرد دلم دید  
  ترکان خطایی نسب حور لقا را  
  فریاد برآورد: که ای قوم که ره داد  
  سرمست به محراب حرم ترک خطا را!  
  چشمت به کرشمه نظری کرد که تن زن  
  بر مست همان به که نگیرد خطا را  
  زایر، حرم کعبه گزید از پی فردوس  
  ما کوی تو آن کعبه فردوس نما را  
  حاجی به طواف حرم کعبه، ملازم  
  ما طوف کنان بارگاه کعبه بنا را  
  دلشاد شه، آن سایه یزدان که زرایش  
  خورشید فلک رفعت خورشید لقا را  
  سلطان قضا رای قدر قدر، که چون او  
  سلطان قدر قدر نبوداست قضا را  
  در عهد اسکندر عدلش نبود بیم  
  از رخنه یاجوج اجل سد بقا را  
  با مهر سلیمان قبولش نبود راه  
  در دایره خطه دل دیو هوا را  
  از عفت او می‌دهد آن بوی که دیگر  
  در پرده گل ره نبود باد صبا را  
  مهر نظر تربیت او بدماند  
  در ماه دی از شور زمین، مهر گیا را  
  ای از شرف سجده درگاه تو حاصل!  
  این تاج مرصع فلک سبز لقا را!  
  گر آینه تیغ تو گوهر بنماید  
  رخساره به خون لعل کند کاه ربا را  
  ور صبح ضمیرت تتق از چهره گشاید  
  از روی جهان برفکند زلف سیا را  
  در پرده‌سرای تو کشد زهره به گردن  
  چنگ طرب مطربه پرده‌سرا را  
  آنجا که سحاب کرمت سایه بگسترد  
  بر باد دهد ابر سیه روی گدا را  
  گر قیمت خاک کف پای تو کند عقل  
  از گوهر خود نقد کند وجه بها را  
  هر جا که دلی جسته خلاص از مرض جهل  
  بنمود اشارات تو قانون شفا را  
  چون مهر شود چشم و چراغ همه عالم  
  گر شمع ضمیر تو دهد نور سها را  
  تا شعر مرا زیور مدح تو شعارست  
  بر چرخ سخن شعری شعرم شعرا را  
  منثور شود گوهر منظوم ثریا  
  در مدح تو چون نظم دهم ورد ثنا را  
  تا از نفس باد صبا هر سر سالی  
  دوران کهن تازه کند عهد صبا را  
  هر شام و سحر عکس گل و نسترن از باغ  
  سرخاب و سفید آب کند روی هوا را  
  بلبل از سر سوز دهد ساز غزل را  
  قمری به سر سرو کند راست نوا را  
  بادا چمن جاه شما خرم و سرسبز!  
  زان سان که بران رشک برد صحن سما را  
  تا عید چو نوروز بود غره شادی  
  هر روز زنو، عید دگر باد شما را  
  بهاران که خندان شدی نسترن   
  چو مینا شدی دشت و مینو چمن   
  هوا فرش ز نگاری افراختی   
  سمن برگ و بلبل نوا ساختی   
  چو طفلان نو، دایه روزگار   
  نشاندی گل و سرو را بر کنار   
  فسان کردی آغاز بلبل به شب   
  دمیدی فسون باد در زیر لب   
  گرفته به خنجر چمن شاخ بان   
  به مرز چمن در شده مرزبان   
  زهر پشته‌ای رودی آمد فرود   
  نوازنده با رود مرغان سرود   
  ندانم چه می‌گفت بلبل به شب؟  
  که گل خنده می‌کرد در زیر لب   
  رخ لاله گلگون ز جام شراب   
  سر نرگس سرگران مست خواب   
  گرفته چو پیکان دل غنچه زنگ   
  به خون اندر آغشته وز غصه تنگ   
  به شکل دل عاشقان آمدی   
  وز آن دل همه بوی جان آمدی   
  به شادی همه روز و شب دوستان   
  زدندی می لعل در بوستان   
  زمان بهار و اوان شباب   
  هوای زنگار و نشاط شراب   
  کسی را که حاصل بود هر سه چار   
  تو دانی چه خوش باشدش روزگار؟  
  سحر لاله چون در گرفتی چراغ   
  سرا پرده گل زدندی به باغ   
  بیاراستی بزمشان نای و نوش   
  به می بودشان چشم و برنای گوش   
  چو کردندی از باغ عزم شکار   
  بر آهو شدی کوه و هامون حصار   
  چو چرم گوزن آمدیشان به شست   
  روان گوزن آمدیشان به دست   
  گرازان در آن عرصه دلپذیر   
  هزار آهو از پی همه شیر گیر   
  چو برخاست اسب تکاور ز جاش   
  فتاد آهو از عجز در دست و پاش   
  عقاب از پی کپک رفتی فراز   
  به پیش عقاب آمدی کبک باز   
  زسودای بط باز رفتی ز دست   
  به ابروی کبکان شدی پای بست   
  ز بسیاری کبک و دراج و غاز   
  گرفتی به دندان سر انگشت باز   
  بر ایشان گذشتی سه مه روزگار   
  بدین شادمانی و عشرت بهار   
 
 کوس رحیل می‌زند ای خفته ساربان 
 
 
 برخیز و زود رو که روان است و کاروان 
 
 
 هستی طمع مدار که با داغ نیستی 
 
 
 کس درنیامدست به دروازه جهان 
 
 
 صاف فلک مجوی که درد است در عقب 
 
 
 نوش جهان منوش که نیش است در میان 
 
 
 امن از جهان مخواه که میر اجل دراو 
 
 
 هرگز نداده است کسی را به جان امان 
 
 
 دادی اگر چنانک تو دیدی زمان کس 
 
 
 اول زمان پادشه آخر الزمان 
 
 
 دارای عهد شیخ حسن آفتاب ملک 
 
 
 کو بود خسروان جهان را خدایگان 
 
 
 افلاک را خیام و سراپرده بر کنید 
 
 
 زین پس خیام و پرده‌سرا را چه می‌کنید 
 
 
 خورشید بارگاه شرف رفت ازین سرا 
 
 
 آتش به بارگاه و سراپرده در زنید 
 
 
 خورشید ملک رفت به خاک سیه فرو 
 
 
 خاک سیاه بر سر گردون پرا کنید 
 
 
 این طاق اطلس از سر افلاک برکشید 
 
 
 خورشید را پلاس سیه در بر کنید 
 
 
 زین پس عطارد ار بنهد دست بر قلم 
 
 
 دست عطارد و قلمش خرد کنید 
 
 
 دندان صبح اگر بنماید به خنده روی 
 
 
 دندان‌هاش یک به یک از کام بر کنید 
 
 
 شهذی است پر ز حسرت و غم، شهریار کو 
 
 
 کاری است بس خراب، خداوندگار کو 
 
 
 هفت اختر و چهار گوهر در مصیبت‌اند 
 
 
 وا حسرتا خلاصه هفت و چهار کو 
 
 
 شاهی که از لطافت و پاکی همی نشست 
 
 
 ز آب حیات بر دل پاکش غبار کو 
 
 
 امروز کار دولت و روز امید بود 
 
 
 آن روز خوش کجا شد و آن روزگار کو 
 
 
 آن تخت و تاج و سلطنت و ملک را چه شد 
 
 
 وان قدر و جاه و مرتبه و اعتبار کو 
 
 
 امروز میر بار ندادست حال چیست؟ 
 
 
 از میر بپرس ولی میر بارکو 
 
 
 رسم امارت از همه عالم بر او فتاد 
 
 
 تاج سعادت از سر گردون در او فتاد 
 
 
 هر بار افسری ز سر افتاد ملک را 
 
 
 دردا و حسرتا که ازین پی سر او فتاد 
 
 
 سر می‌کشید بر فلک از قدر و اعتبار 
 
 
 بگذشت سر ز چرخ و در چنبر او فتاد 
 
 
 تا شاه سر به بالش رحمت نهاد باز 
 
 
 بیمار گشت دولت و بر بستر او فتاد 
 
 
 در خطبه دی خطیب مگر نام او نیافت 
 
 
 دستار بر زمن زد و از منبر او فتاد 
 
 
 دیر است که او ستاد اجل دام می‌نهاد 
 
 
 در دام او شکار چنین کمتر او فتاد 
 
 
 نیک اخترا چه واقعه بودت که ناگهان 
 
 
 از گردش ستاره شوم اختر او فتاد 
 
 
 برخاست میر و حضرت سلطان نشسته است 
 
 
 داوود اگر برفت سلیمان نشسته است 
 
 
 گر شاه و شاهزاده قباد از جهان برفت 
 
 
 نوشیروان عهد در ایوان نشسته است 
 
 
 جمشید روزگار علی رغم اهرمن 
 
 
 در بارگاه ملک به دیوان نشسته است 
 
 
 خسرو ز تخت رفته و شاه جهان اویس 
 
 
 بر جایگاه خسرو ایران نشسته است 
 
 
 او سایه عنایت حق است و ملکت 
 
 
 در سایه عنایت یزدان نشسته است 
 
 
 امروز در بسیط زمین نیست داوری 
 
 
 ور هست داور دوران نشسته است 
 
 
 ای یوسف زمان بنشان این غبار غم 
 
 
 کان بر درون سینه اخوان نشسته است 
 
 
 جاوید مان و دل مکن از کار رفته تنگ 
 
 
 کو در جوار رحمت رحمان نشسته است 
 
  در آن شب در سرای ام هانی  
  روان شد سوی قصر لا مکانی  
  براق برق سیر آورد جبریل  
  که جوزا را غبارش کرد تکحیل  
  نشست احمد بر آن برق قمر سم  
  چو جرم شمس بر چرخ چهارم  
  براق اندر هوا شد چون شهابی  
  نبی بر پشت او چون آفتابی  
  چو از بیت الحرام احمد سفر کرد  
  به سوی مسجد الاقصی گذر کرد  
  خطاب آمد ز سلطان عطا ده  
  که سبحان الذی اسری به عبده  
  خیال فکر و عقل و روح را مان  
  به صحرای درون تنها برون راند  
  قدم بر باب هفتم آسمان زد  
  وز آنجا شد، علم بر لامکان زد  
  براق و جبرئیل آنجا بماندند  
  به خلوت خواجه را تنها بخواندند  
  چو تیر غمزه در یک طرقوا گویان ملایک  
  رسید از خوابگه تا قاب قوسین  
  ز حضرت خلعت لولاک پوشید  
  رحیق جام اعطیناک نوشید  
  ملایک پرده‌ها را بر گرفته  
  نبی را صحبتی خوش درگرفته  
  ز دیوان الهش هشت جنت  
  ببخشیدند و کرد از آنجا باز گردید  
  به یاران از ماتع آن جهانی  
  کلید جنت آورد ارمغانی  
