  من امروز، از میی مستم، که در ساغر نمی‌گنجد   
  چنان شادم، که از شادی، دلم در بر نمی‌گنجد   
  ز سودایت برون کردم، کلاه خواجگی، از سر   
  به سودایت که این افسر، مرا در سر، نمی‌گنجد   
  بران بودم که بنویسم، مطول، قصه شوقت   
  چه بنویسم، که در طومار و در دفتر، نمی‌گنجد   
  به عشق چنبر زلفت، چه باک، از چنبر چرخم   
  سرم تا دارد این سودا، در آن چنبر، نمی‌گنجد   
  همه شب، دوست می‌گردد، به گرد گوشه دلها   
  که جز تو در دل تنگم، کسی دیگر، نمی‌گنجد   
  حدیثی زان دهن گفتم، رقیبم گفت: زیر لب   
  برو سلمان، که هیچ اینجا، حکایت در نمی‌گنجد   
  پناه زمره اسلام تاج دولت و دین   
  زهی خرد ز وجود تو کسب کرده کمال   
  ز طبیب خلق تو باشد دماغ عقل سلیم   
  ز حسن رای تو یابد عروس ملک جمال   
  خدایگانا دانی که بنده سلمان را   
  جناب توست درین مملکت ماب و مال   
  سه هفته شد که ز سرما و برف در تبریز   
  به جز تردد خاطر تردد است محال   
  هزار بار به عزم درت کمر بستم   
  ولیکنم یخ و سرما نمی‌دهند مجال   
  بدانچه تا نکنی حمل بر کسالت من   
  ضرورت است مرا بر تو عرض صورت حال   
  همیشه تا بود اقبال و مملکت بادا   
  در تو قبله ملک و مقبل اقبال   
