  یارم به وفا وعده بسی داد و جفا کرد  
  هر وعده که آنم به جفا داد، وفا کرد  
  مهر تو بر آیینه دل پرتوی انداخت  
  ماننده ماه نوم انگشت نما کرد  
  هر جور که دیدم ز جهان، جمله جفا بود  
  این بود جفایش که مرا از تو جدا کرد  
  مسکین سر زلفت که صبا رفت و کشیدش  
  بر بویش اگر مست نگشت از چه رها کرد؟  
  بر زلف تو تا این دل یکتا بنهادم  
  بار دل من زلف تو را پشت دوتا کرد  
  هرچند که چشم تو خدنگ مژه آراست  
  زد بر هدف سینه، بر آنم که خطا کرد  
  شد باد صبا بر دل من سرد از آن روز  
  کو رفت و حدیث سر زلفت همه جا کرد  
  سلمان اگر از عشق بنالد، مکنش عیب!  
  با او غم عشق تو چه گویم که چها کرد؟  
  بلبل مکن از گل گله بسیار، که آورد  
  صد برگ برای تو و کارت به نوا کرد  
  مردم چشم وزارت، مرکز دور وجود   
  زبده ارکان و انجم حاصل کون و مکان   
  خلق او را معجز عیسی و مریم در نفس   
  دست او را قدرت موسی عمران در بنان   
  میر فخر الدین مبارک شاه کز تعظیم و قدر   
  فخر دارد در زمان او زمین بر آسمان   
  گر کلیم الله به عمر خود به چوبی داد روح   
  هر دم انگشتش مرکب می‌کند در نی روان   
  آفتاب از روشنی با رای او دم زد مگر   
  کافتاب و خاک را افتاد تیغ اندر میان   
  صاحبا من گوهری بودم ز دریا آمدم   
  چون خریداری ندیدم لاجرم گشتم کران   
  نیستم گوهر مرا سیم سیه گیر آمده   
  سوی دارالملک بغداد از سواد خاک کان   
  عزم آن دارم که اکنون باز با دریا روم   
  چشم آن دارم که بگشایی ز پایم ریسمان   
  مدت ده سال اندر بوته‌های انتظار   
  روزگارم آتش دم داد و دود امتحان   
  عاقبت بگداخت اجزای وجودم دم به دم  
  خالص و صافی شدم وقت خلاص است این زمان   
  چون درم آواره گردان در جهان تا می‌دهم   
  شهرت آوازه احسان سلطان در جهان   
