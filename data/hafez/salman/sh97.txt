  تیر خدنگ غمزه‌ات، از جان ما گذشت   
  بر ما ز غمزه تو چه گویم، چها گذشت   
  وقت صباح، بر سر شمع، از ممر باد   
  نگذشت، آن چه بر سر ما از صبا گذشت   
  در حیرتم، که باد به زلف تو، چون رسید   
  فی الجمله چون رسید از آنجا چرا گذشت   
  بر ما ز آب دیده شب، دوش تا به روز   
  باران محتن آمد و سیل بلا گذشت   
  یارب چه رفت، بر سر ما دوش، کان صنم   
  بیگانه وش، درآمد و بر آشنا گذشت   
  چندان گریستیم، که من بعد اگر کسی   
  آید به سوی ما نتواند ز ما گذشت   
  سلمان دوای درد دل، از کس طلب مکن   
  با درد خود بساز، که کار از دوا گذشت   
  ایا شمع جمع و چراغ ملوک  
  چو پروانه تا چند تابم دهید   
  شما عین لطفید و دریای جود  
  چرا وعده چون سرابم دهید  
  گناهی نکردم خطایی نرفت  
  چه موجب که چندین عذابم دهید  
  مرا کز تب محرق انتظار  
  جگر سوخت یک شربت آبم دهید  
  به یک شربت تربیت قانعم  
  وگر نیست شربت جوابم دهید  
  در وصل نماند بیش ازین تدبیرم   
  پیشم بنشین دمی که پیشت میرم  
  چون اشک ز چشم من جدا خواهی شد   
  آخرکم آنکه در کنارت گیرم   
  در آن روز وداع آن ماه خوبان  
  لبم بر لب نهاد و گفت نرمک  
  ز روی حسرت او با من همی گفت:  
  هذا فراق بینی و بینک  
  همه شب با دوتن افسر در آن دشت  
  تماشا را بدان مهتاب می گشت  
  طوافی گرد آب و سبزه می کرد  
  ز ناگه ره بدان منزل در آورد  
  به یک منزل دو مه را دید با هم  
  نشسته هر دو چون بلقیس با جم  
  نوای چنگ و بانگ رود بشنود  
  بدان فرخ مقام آهنگ فرمود  
  در آن مهتاب خرم بود خورشید  
  نشسته چون گلی در سایه بید  
  چو مادر را بدید از دور بشناخت  
  صنم خود را به بیدستان درانداخت  
  به دستان چون فلک نقشی عیان کرد  
  به بیدستان چو گل خود را نهان کرد  
  زمانه قاطع عیش است و شادی  
  نمی خواهد به غیر از نامرادی  
