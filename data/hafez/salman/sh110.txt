  ای جهان را چو مه عید، مبارک رویت   
  عید صاحب نظران، طاق خم ابرویت   
  گیسوی تو، شب قدرست و درو، منزل روح   
  خود که داند به جهان، قدر شب گیسویت   
  گوشه ماه ز برقع بنما، تا چو هلال  
  شود انگشت نمای همه عالم، رویت   
  از آبله جرب تن من   
  شاخی است که غنچه گشت بارش   
  هر عضوی و صد هزار غنچه   
  هر غنچه و صد هزار خارش   
  شاها به خطای اسب اگر شاه ز زین   
  گردید و جدا گشت، چه افتاد ازین؟  
  حاشا که تو افتی و نیفتد هرگز   
  مانند تو شهسوار در روی زمین   
  گلستان گیتی به خاری نیرزد  
  خمستان گردون خماری نیرزد  
  مکش بار دل بهر برگی چو غنچه  
  که صد ساله برگت به باری نیرزد  
  نسیما مبر برگ گل را به غارت  
  کزآن بلبلی صد هزاری نیرزد  
  همه کار ملک سلیمان بر من  
  به آواز یک مور باری نیرزد  
  مشو با صبا همنفس کان تنعم  
  به آمد شد خاکساری نیرزد  
  همه گرم و سرد سر خوان گیتی است  
  به درد دل و انتظاری نیرزد  
