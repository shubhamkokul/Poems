  باز دل سودای آن زنجیر مو، از سر گرفت   
  آتشم بنشسته بود از شمع رویش، در گرفت   
  زهد خشک و دامن تر، آتش ما، می‌نشاند   
  عشقش این بار آتشی در زد، که خشک و تر، گرفت   
  موکب سلطان حسن او، عنان عشق، تافت   
  سوی دارالملک جان، و آن مملکت، یکسر گرفت   
  نیم شب سودای حسنش، بر در دل حلقه زد   
  حلقه دیوانگی زد، عقل و راه در گرفت   
  یوسف از بهر دل یعقوب، باز آمد به مصر   
  جان به استقبال شد، دل تنگش اندر بر گرفت   
  زلف او جای دل من بود، و آمد غیرتم   
  کو به جای این دل مسکین، دلی دیگر گرفت   
  گرچه خورشید جمالش، روی مهر، از من بتافت   
  ور چه روزی چند مهرش، سایه از من، بر گرفت   
  بی لبش، چون گل، پر از خون باد، کام ساغرم   
  گر لب من خنده زد، یا دست من، ساغر گرفت   
  تا نپنداری که سلمان، دامن از دلبر، فشاند   
  دامن از دل بر فشاند و دامن دلبر، گرفت   
  آنکه از کبر، یک وجب می‌دید  
  از سر خویش تا به افسر هور  
  وانکه می‌گفت شیر معرکه‌ام  
  دولت شاه ساخت او را کور  
  قوت الظهر پشت او شکست  
  قره‌العین کرد چشمش کور  
  تا بدانی که با سعادت و بخت  
  برنیاید کسی به مردی و زور  
  درویش، ز تن جامه صروت بر کن   
  تا در ندهب به جامه صورت تن   
  رو کهنه گلیم فقر بر دوش افکن   
  در زیر گلیم طبل سلطانی زن   
  چمن شمع ز مرد ساق نرگس را چو بردارد  
  به سیمین مشعلی ماند که آن مشعل دو سر دارد  
  فرو برده به پیش باد هردم خون دل لاله  
  که از سودا دل لاله بسی خون در جگر دارد  
  مگر خواهد گشادن باغ شاخ ارغوان را خون  
  که نرگس تشت زر بر دست و گلبن نیشتر دارد  
  صبا عرض گل و شمشاد می داد  
  بخار چین ملک را یاد می داد  
  نسیم صبح با انفاس مشکین  
  همی آمد زدشت تبت و چین  
  ز ناگه ارغنون برداشت آهنگ  
  سرایید این غزل در پرده چنگ:  
