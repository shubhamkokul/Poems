  گر بدین شیوه کند، چشم تو مردم را مست   
  نتوان گفت، که در دور تو، هشیاری هست   
  خوردم از دست تو جامی، که جهان جرعه اوست   
  هرکه زین دست خورد می، برود زود از دست  
  دارم از بهر دوای غم دل، می، برکف   
  این دوایی است، که بی وصل تو دارم در دست   
  می‌زند، حلقه زلف تو در غارت جان   
  نتوان، با سر زلف تو، به جانی در بست   
  می، به هشیار ده ای ساقی مجلس، که مرا   
  نشئه‌ای هست هنوز، از می باقی الست   
  من که صد سلسله از دست غمت، می‌گسلم   
  یک سر مو نتوانم، ز دو زلف تو گسست   
  هر که پیوست به وصلت، ز همه باز برید   
  وانکه شد صید کمندت، ز همه قید برست   
  جان صوفی نشد، از دود کدورت، صافی  
  نا نشد در بن خمخانه، چو دردی بنشست   
  با سر زلف تو سودای من، امروزی نیست   
  ما نبودیم که این سلسله در هم پیوست   
  جست، سلمان ز جهان بهر میان تو کنار  
  راستی آنکه ازین ورطه، به یک موی بجست   
  صدر عالی، کمال دولت و دین   
  ای به تو کشور کرم، آباد   
  در سخا و مروت و احسان   
  مثل تو مادر زمانه نزاد   
  هر که او دست در رکاب تو زد   
  پای بر فرق فرقدان بنهاد   
  از بزرگان روزگار تویی   
  خوب خلق و اصیل و نیک نهاد   
  یک قرابه شراب نیکم بخش   
  که تو را کردگار بد مد هاد   
  بنده بیتی همی کند تضمین   
  که از آن خوبتر ندارد یاد   
  بخت نیکت به منتهای امید   
  برساناد و چشم بد مرساد   
  با لعل لبت شراب را مستی نیست   
  با قد تو سرو را به جز پستی نیست   
  ما را دهن تو نیست می پندارند   
  با آنکه به یک ذره در او هستی نیست   
  صبا، چون پرده ز روی بهار بگشاید  
  عروس گل، تتق از صد بار بگشاید  
  چو چشم یار نماید بعینه نرگس  
  که بامداد ز خواب خمار بگشاید  
  گشاد باغ ز نرگس هزار چشم و کجاست  
  کسی که یک نظر اعتبار بگشاید؟  
  تو دل نمودگی غنچه با صبا بنگر  
  که هر دمش که بیند، کنار بگشاید  
  بنفشه در شکن و پیچ راست می‌ماند  
  به حلقه‌ای که سر زلف یار بگشاید  
  تو باش تا گره غنچه از دامن گل  
  صبا به ناخن سر تیز خار بگشاید  
  رگ جهنده باران هوا به نشتر برق  
  دمادم از تن ابر و بهار بگشاید  
  صبا که قافله سالار چین و تاتارست  
  به تحفه‌های گل و لاله بار بگشاید  
  هوا به یک نفس از چین طره سنبل  
  هزار نافه مشک تتار بگشاید  
  خوش آیدم گل زنبق که پنجه سیمین  
  پر از قراضه زر عیار بگشاید  
  چنار دست تطاول بر آرد و قمری  
  زبان به شکوه زدست از نگار بگشاید  
  نگار بسته و بگشاده دست و سر سهی  
  چو شاهدی است که دست از نگار بگشاید  
  کجاست ترک پری چهره تا به کام قدح  
  ز حلق شییه می خوشگوار بگشاید  
  صبوح بر طرف لاله‌زار کن که صباح  
  دل از مشاهده لاله‌زار بگشاید  
  چنانک سوسن آزاده هر صباح زبان   
  به شکر نعمت پروردگار بگشاید   
  دهان لاله بشوید صباح به مشک گلاب   
  که تا مدح شه کامگار بگشاید   
  جهانگشای عدوبند میر شیخ حسن   
  که چنبر فلک از اقتدار بگشاید  
  یگانه ای که اگر بانگ بر زمانه زند   
  علاقه نه و هفت و چهار بگشاید   
  تهمتنی که چو زه بر کمان کین بندد   
  ظفر کمین زیمین و یسار بگشاید   
  شهی که آیت صیتش چو رایت اسلام   
  به هر طرف که رسد آن دیار بگشاید   
  اگر محاصره آسمان کند رایش   
  به یک دو ماهش هر نه حصار بگشاید   
  ز چرخ طایر و واقع پذیره باز آید   
  چو قید باز به قصد شکار بگشاید   
  به هر زمین که غبار سمند او خیزد   
  چه نافه ها که صبا زان غبار بگشاید   
  به هر سراب که عین عنایتش گذرد   
  چه چشمه ها که ازان رهگذار بگشاید   
  افق جواز نیابد که بی اجازت او   
  ره قوافل لیل و نهار بگشاید   
  زمانه زهره ندارد که بی اشارت او   
  درخز این کان و بحار بگشاید   
  خجسته روز کسی که به یمن طالع سعد   
  نظر به طلعت این شهریار بگشاید   
  سموم قهر تو آتش به آب دربندد   
  نسیم لطف تو کوثر زنار بگشاید   
  چو تیغ رزم شکوه تو در میان بندد   
  به دست کین کمر کوهسار بگشاید   
  چو کلک فکر ضمیر تو در بیان آرد   
  به نوک آن گره روزگار بگشاید   
  جمال چهره حق چون تویی تواند دید   
  که پرده غرض از روی کار بگشاید   
  دو دست بسته عدو را به پای دار آور   
  که کار بسته او هم زدار بگشاید   
  زاژدهای درفش تو بر دلش گرهی است   
  که آن گره سر دندان مار بگشاید   
  چو راوی کلماتم به حضرت تو زبان   
  به نقل این سخن آبدار بگشاید   
  جهان ز گردن خود عقد های نظم ظهیر   
  ز شرم این گهر شاهوار بگشاید   
  ز چرخ اگر فروبستگی است در کارم   
  به یمن بخت خداوندگار بگشاید  
  به نزد تو چه محل بستگی کار مرا  
  به یک نظر کرمت زین هزار بگشاید  
  همیشه تا به بهاران نقاب غنچه صبا  
  ز عارض گل نازک عذار بگشاید  
  بهار عمر تو سر سبز باد چندانی  
  که دهر خوشه پروین زبار بگشاید  
  زهی دو نرگس چشمت در ارغنون خفته  
  دو ترک مست تو با تیر و با کمان خفته  
  کلاله ات ز کنار تو ساخته بالین  
  ز برگ گل زده خرگاه و در میان خفته  
  فتاده بر سمن عارضت دو خال سیاه  
  دو زنگی اند بر اطراف بوستان خفته  
  چه ز آن دو خانه مشکین نمی کنی؟ که تراست  
  هزار مورچه بر گرد گلستان خفته  
  کشیده بر چمنی سایه بانی از ابرو  
  دو ترک مست تو در زیر سایه بان خفته  
  تن چون سیم تو گنجی است شایگاه و آنگه  
  دو مار بر سر آن گنج شایگان خفته  
  خیال چشم خوشت را که فتنه ای است به خواب   
  به حال خود بگذارش هم آنچنان خفته  
  دلا برو شکری ز آن دهان بدزد و بیار  
  چنان کزان نشد آگاه ناگهان خفته  
  ز چشم و غمزه که هستند پاسبانانش  
  دلا مترس که هستند این و آن خفته  
  صنم حیران در آن گلبرگ و شمشاد   
  به زیر لب در این نظم می داد  
  چشم مخمور تو تا در خواب مستی خفته است  
  از خمار چشم مستت عالمی آشفته است  
  دل چو در محراب ابرو چشم مستش دید گفت  
  کافر سرمست در محراب بین چون خفته است  
  سنبلت را بس پریشان حال می بینم، مگر  
  باد صبح از حال ما با او حدیثی گفته است  
  دیده باریک بینم در شب تاریک هجر  
  بسکه بر یاد لبت درهای عمان سفته است  
  خاک راهت خواستم رفتن به مژگان عقل گفت  
  نیست حاجت کان صبا صدره به مژگان رفته است  
  عاقبت هم سر بجایی برکند این خون دل  
  کز غم سودای تو دل در درون بنهفه است  
  چو اخگر کرد خورشید این عمل را  
  مهی دیگر فرو خواند این غزل را  
  بیا ،ساقی،بیا جامی در انداز  
  حجاب ما ز پیش ما بر انداز  
  برو، ماها ، به کوی او فرو شو  
  بیا ای شمع و در پایش سر انداز  
  هوا چون ساغر آب روی ما ریخت  
  ز لعلت آتشی در ساغر انداز  
  چو خفتی خیز و رخت خواب بردار  
  ز خلوتخانه ما بر در انداز  
  چو گل گر صحبتم می خواهی از جان  
  به شب در زیر پهلو بستر انداز  
  وگر چون زلف میل روم داری  
  به ترسائی چلیپا بر سر انداز  
  همان دم چنگ را بنواخت ناهید  
  ادا کرد این غزل در وصف خورشید:  
