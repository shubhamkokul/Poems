  ببین هلالِ محرّم بخواه ساغر راح  
  که ماه اَمن و اَمان است و سال صلح و صلاح  
  نزاع بر سر دنیای دون گدا نکند  
  به پادشه بِنه ای نور دیده کوی فلاح  
  عزیز دار زمان وصال را کان دَم  
  مقابلِ شبِ قدر است و روز استفتاح  
  بیار باده که روزش به خیر خواهد بود  
  هر آن که جام صبوحی نهد چراغ صباح  
  کدام طاعتِ شایسته آید از من مست  
  که بانگِ شام ندانم ز فالق الاصباح  
  دلا تو غافلی از کار خویش و می‌ترسم  
  که کس درت نگشاید چو گم کنی مفتاح  
  به بوی وصل چو حافظ شبی به روز آور  
  که بشکفد گل بختت ز جانبِ فتّاح  
  زمان شاه شجاع است و دور حکمت و شرع  
  به راحت دل و جان کوش در صباح و رواح  
