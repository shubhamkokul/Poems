  دلی که عاشق و صابر بود مگر سنگ است  
  ز عشق تا به صبوری هزار فرسنگ است  
  برادران طریقت نصیحتم مکنید  
  که توبه در ره عشق آبگینه بر سنگ است  
  دگر به خفیه نمی‌بایدم شراب و سماع  
  که نیکنامی در دین عاشقان ننگ است  
  چه تربیت شنوم یا چه مصلحت بینم  
  مرا که چشم به ساقی و گوش بر چنگ است  
  به یادگار کسی دامن نسیم صبا  
  گرفته‌ایم و دریغا که باد در چنگ است  
  به خشم رفتهٔ ما را که می‌برد پیغام  
  بیا که ما سپر انداختیم اگر جنگ است  
  بکش چنان که توانی که بی مشاهده‌ات  
  فراخنای جهان بر وجود ما تنگ است  
  ملامت از دل سعدی فرونشوید عشق  
  سیاهی از حبشی چون رود که خودرنگ است  
  من گر سگکی زان تو باشم چه شود؟  
 
 خاری ز گلستان تو باشم چه شود؟  
 
 شیران جهان روبه درگاه تواند  
 
 گر من سگ دربان تو باشم چه شود؟  
  سخن گفته دگر باز نیاید به دهن  
  اول اندیشه کند مرد که عاقل باشد  
  تا زمانی دگر اندیشه نباید کردن  
  که چرا گفتم و اندیشهٔ باطل باشد  
  چو نفس آرام می‌گیرد چه در قصری چه در غاری  
  چو خواب آمد چه بر تختی چه در پایان دیواری  
  خبرش ده که هیچ دولت و جاه   
  به سرای دگر نخواهد یافت  
