  فریاد من از فراق یار است  
  وافغان من از غم نگار است  
  بی روی چو ماه آن نگارین  
  رخسارهٔ من به خون نگار است  
  خون جگرم ز فرقت تو  
  از دیده روانه در کنار است  
  درد دل من ز حد گذشته‌ست  
  جانم ز فراق بی‌قرار است  
  کس را ز غم من آگهی نیست  
  آوخ که جهان نه پایدار است  
  از دست زمانه در عذابم  
  زان جان و دلم همی فکار است  
  سعدی چه کنی شکایت از دوست  
  چون شادی و غم نه برقرار است  
  با دوست به گرمابه درم خلوت بود  
 
 وانروی گلینش گل حمام آلود  
 
 گفتا دگر این روی کسی دارد دوست؟  
 
 گفتم به گل آفتاب نتوان اندود  
  از دست تهی کرم نیاید  
  هر چند دلش جواد باشد  
  مسکین چه کند سوار چالاک  
  چون اسب نه بر مراد باشد  
  این باد و بروت و نخوت اندر بینی  
  آن روز که از عمل بیفتی بینی  
  قضا دگر نشود ور هزار ناله و آه   
  به کفر یا به شکایت بر آید از دهنی  
