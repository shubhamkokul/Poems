  بی تو حرام است به خلوت نشست  
  حیف بود در به چنین روی بست  
  دامن دولت چو به دست اوفتاد  
  گر بهلی بازنیاید به دست  
  این چه نظر بود که خونم بریخت  
  وین چه نمک بود که ریشم بخست  
  هر که بیفتاد به تیرت نخاست  
  وان که درآمد به کمندت نجست  
  ما به تو یک باره مقید شدیم  
  مرغ به دام آمد و ماهی به شست  
  صبر قفا خورد و به راهی گریخت  
  عقل بلا دید و به کنجی نشست  
  بار مذلت بتوانم کشید  
  عهد محبت نتوانم شکست  
  وین رمقی نیز که هست از وجود  
  پیش وجودت نتوان گفت هست  
  هرگز اگر راه به معنی برد  
  سجده صورت نکند بت پرست  
  مستی خمرش نکند آرزو  
  هر که چو سعدی شود از عشق مست  
  چون بخت به تدبیر نکو نتوان کرد  
 
 بیفایده سعی و گفت و گو نتوان کرد  
 
 گفتم بروم صبر کنم یک چندی  
 
 هم صبر برو که صبر ازو نتوان کرد  
  چو شمشیر پیکار برداشتی  
  نگه دار پنهان ره آشتی  
  که لشکر شکوفان مغفر شکاف  
  نهان صلح جستند و پیدا مصاف  
  دل مرد میدان نهانی بجوی  
  که باشد که در پایت افتد چو گوی  
  چو سالاری از دشمن افتد به چنگ  
  به کشتن درش کرد باید درنگ  
  که افتد کز این نیمه هم سروری  
  بماند گرفتار در چنبری  
  اگر کشتی این بندی ریش را  
  نبینی دگر بندی خویش را  
  نترسد که دورانش بندی کند  
  که بر بندیان زورمندی کند؟  
  کسی بندیان را بود دستگیر  
  که خود بوده باشد به بندی اسیر  
  اگر سر نهد بر خطت سروری  
  چو نیکش بداری، نهد دیگری  
  اگر خفیه ده دل بدست آوری  
  از آن به که صد ره شبیخون بری  
  برخیز تا تفرج بستان کنیم و باغ  
  چون دست می‌دهد نفسی موجب فراغ  
  کاین سیل متفق بکند روزی این درخت  
  وین باد مختلف بکشد روزی این چراغ  
  سبزی دمید و خشک شد و گل شکفت و ریخت  
  بلبل ضرورتست که نوبت دهد به زاغ  
  بس مالکان باغ که دوران روزگار  
  کردست خاکشان گل دیوارهای باغ  
  فردا شنیده‌ای که بود داغ زر و سیم  
  خود وقت مرگ می‌نهد این مرده ریگ داغ  
  بس روزگارها که برآید به کوه و دشت  
  بعد از من و تو ابر بگرید به باغ و راغ  
  سعدی به مال و منصب دنیا نظر مکن  
  میراث بس توانگر و مردار بس کلاغ  
  گر خاک مرده باز کنی روشنت شود  
  کاین باد بارنامه نه چیزیست در دماغ  
  گر بشنوی نصیحت وگر نشنوی، به صدق  
  گفتیم و بر رسول نباشد به جز بلاغ  
  المنةلله که نمردیم و بدیدیم  
  دیدار عزیزان و به خدمت برسیدیم  
  در رفتن و بازآمدن رایت منصور  
  بس فاتحه خواندیم و به اخلاص دمیدیم  
  تا بار دگر دمدمهٔ کوس بشارت  
  وآوای درای شتران باز شنیدیم  
  چون ماه شب چارده از شرق برآمد  
  رویی که در آن ماه چو نو می‌طلبیدم  
  شکر شکر عافیت از کام حلاوت  
  امروز بگفتیم که حنظل بچشیدیم  
  در سایهٔ ایوان سلامت ننشستیم  
  تا کوه و بیابان مشقت نبریدیم  
  وقتست به دندان لب مقصود گزیدن  
  آن شد که به حسرت سرانگشت گزیدیم  
  دست فلک آن روز چنان آتش تفریق  
  در خرمن ما زد که چو گندم بطپیدیم  
  المنةلله که هوای خوش نوروز  
  باز آمد و از جور زمستان برهیدیم  
  دشمن که نمی‌خواست چنین روز بشارت  
  همچون دهلش پوست به چوگان بدریدیم  
  سعدی ادب آنست که در حضرت خورشید  
  گوییم که ما خود شب تاریک ندیدیم  
  بوی بغلت می‌رود از پارس به کیش  
 
 همسایه به جان آمد و بیگانه و خویش  
 
 و استاد تو را از بغل گنده خویش  
 
 بوی تو چو مشک و زعفران باشد پیش  
  اگر خود بردرد پیشانی پیل  
  نه مردست آنکه در وی مردمی نیست  
  بنی آدم سرشت از خاک دارد  
  اگر خاکی نباشد آدمی نیست  
  الا تا ننگری در روی نیکو  
  که آن جسمست و جانش خوی نیکو  
  اگر شخص آدمی بودمی به دیدار  
  همین ترکیب دارد نقش دیوار  
  نهاد بد نپسندد خدای نیکوکار  
  امیر خفته و مردم ز ظلم او بیدار  
  به نادانان چنان روزی رساند   
  که دانا اندر آن عاجز بماند  
  اوفتاده است در جهان بسیار   
  بی تمیز ارجمند و عاقل خوار  
  کیمیاگر به غصه مرده و رنج   
  ابله اندر خرابه یافته گنج  
  این حکایت شنو که در بغداد   
  رایت و پرده را خلاف افتاد  
  من و تو هر دو خواجه تا شانیم   
  بنده بارگاه سلطانیم  
  تو نه رنج آزموده‌های نه حصار   
  نه بیابان و باد و گرد و غبار  
  تو بر بندگان مه رویی   
  با غلامان یاسمن بویی  
  گفت من سر بر آستان دارم   
  نه چو تو سر بر آسمان دارم  
