  گر ماه من برافکند از رخ نقاب را  
  برقع فروهلد به جمال آفتاب را  
  گویی دو چشم جادوی عابدفریب او  
  بر چشم من به سحر ببستند خواب را  
  اول نظر ز دست برفتم عنان عقل  
  وان را که عقل رفت چه داند صواب را  
  گفتم مگر به وصل رهایی بود ز عشق  
  بی‌حاصل است خوردن مستسقی آب را  
  دعوی درست نیست گر از دست نازنین  
  چون شربت شکر نخوری زهر ناب را  
  عشق آدمیت است گر این ذوق در تو نیست  
  همشرکتی به خوردن و خفتن دواب را  
  آتش بیار و خرمن آزادگان بسوز  
  تا پادشه خراج نخواهد خراب را  
  قوم از شراب مست و ز منظور بی‌نصیب  
  من مست از او چنان که نخواهم شراب را  
  سعدی نگفتمت که مرو در کمند عشق  
  تیر نظر بیفکند افراسیاب را  
  شبها گذرد که دیده نتوانم بست  
 
 مردم همه از خواب و من از فکر تو مست  
 
 باشد که به دست خویش خونم ریزی  
 
 تا جان بدهم دامن مقصود به دست  
  در اخبار شاهان پیشینه هست  
  که چون تکله بر تخت زنگی نشست  
  به دورانش از کس نیازرد کس  
  سبق برد اگر خود همین بود و بس  
  چنین گفت یک ره به صاحبدلی  
  که عمرم به سر رفت بی حاصلی  
  بخواهم به کنج عبادت نشست  
  که دریابم این پنج روزی که هست  
  چو می‌بگذرد جاه و ملک و سریر  
  نبرد از جهان دولت الا فقیر  
  چو بشنید دانای روشن نفس  
  به تندی برآشفت کای تکله بس!  
  طریقت به جز خدمت خلق نیست  
  به تسبیح و سجاده و دلق نیست  
  تو بر تخت سلطانی خویش باش  
  به اخلاق پاکیزه درویش باش  
  به صدق و ارادت میان بسته‌دار  
  ز طامات و دعوی زبان بسته‌دار  
  قدم باید اندر طریقت نه دم  
  که اصلی ندارد دم بی‌قدم  
  بزرگان که نقد صفا داشتند  
  چنین خرقه زیر قبا داشتند  
  به سرهنگ سلطان چنین گفت زن  
  که خیز ای مبارک در رزق زن  
  برو تا ز خوانت نصیبی دهند  
  که فرزندکانت نظر بر رهند  
  بگفتا بود مطبخ امروز سرد  
  که سلطان به شب نیت روزه کرد  
  زن از ناامیدی سر انداخت پیش  
  همی گفت با خود دل از فاقه ریش  
  که سلطان از این روزه گویی چه خواست؟  
  که افطار او عید طفلان ماست  
  خورنده که خیرش برآید ز دست  
  به از صائم الدهر دنیا پرست  
  مسلم کسی را بود روزه داشت  
  که درمانده‌ای را دهد نان چاشت  
  وگرنه چه لازم که سعیی بری  
  ز خود بازگیری و هم خود خوری؟  
  شنیدم که پیری شبی زنده داشت  
  سحر دست حاجت به حق بر فراشت  
  یکی هاتف انداخت در گوش پیر  
  که بی حاصلی، رو سر خویش گیر  
  بر این در دعای تو مقبول نیست  
  به خواری برو یا به زاری بایست  
  شب دیگر از ذکر و طاعت نخفت  
  مریدی ز حالش خبر یافت، گفت  
  چو دیدی کز آن روی بسته‌ست در  
  به بی حاصلی سعی چندین مبر  
  به دیباچه بر اشک یاقوت فام  
  به حسرت ببارید و گفت ای غلام  
  به نومیدی آنگه بگردیدمی  
  از این ره، که راهی دگر دیدمی  
  مپندار گر وی عنان بر شکست  
  که من باز دارم ز فتراک دست  
  چو خواهنده محروم گشت از دری  
  چه غم گر شناسد در دیگری؟  
  شنیدم که راهم در این کوی نیست  
  ولی هیچ راه دگر روی نیست  
  در این بود سر بر زمین فدا  
  که گفتند در گوش جانش ندا  
  قبول است اگر چه هنر نیستش  
  که جز ما پناهی دگر نیستش  
  شنیدم که فرزانه‌ای حق پرست  
  گریبان گرفتش یکی رند مست  
  از آن تیره دل مرد صافی درون  
  قفا خورد و سر بر نکرد از سکون  
  یکی گفتش آخر نه مردی تو نیز؟  
  تحمل دریغ است از این بی تمیز  
  شنید این سخن مرد پاکیزه خوی  
  بدو گفت از این نوع با من مگوی  
  درد مست نادان گریبان مرد  
  که با شیر جنگی سگالد نبرد  
  ز هشیار عاقل نزیبد که دست  
  زند در گریبان نادان مست  
  هنرور چنین زندگانی کند  
  جفا بیند و مهربانی کند  
  یکی پیر درویش در خاک کیش  
  چه خوش گفت با همسر زشت خویش  
  چو دست قضا زشت رویت سرشت  
  میندای گلگونه بر روی زشت  
  که حاصل کند نیکبختی به زور؟  
  به سرمه که بینا کند چشم کور؟  
  نیاید نکوکار از بد رگان  
  محال است دوزندگی از سگان  
  همه فیلسوفان یونان و روم  
  ندانند کرد انگبین از زقوم  
  ز وحشی نیاید که مردم شود  
  به سعی اندر او تربیت گم شود  
  توان پاک کردن ز زنگ آینه  
  ولیکن نیاید ز سنگ آینه  
  به کوشش نه روید گل از شاخ بید  
  نه زنگی به گرمابه گردد سپید  
  چو رد می‌نگردد خدنگ قضا  
  سپر نیست مر بنده را جز رضا  
  یکی نان خورش جز پیازی نداشت  
  چو دیگر کسان برگ و سازی نداشت  
  کسی گفتش ای سغبهٔ خاکسار  
  برو طبخی از خوان یغما بیار  
  بخواه و مدار ای پسر شرم و باک  
  که مقطوع روزی بود شرمناک  
  قبا بست و چابک نوردید دست  
  قبایش دریدند و دستش شکست  
  همی گفت و بر خویشتن می‌گریست  
  که مر خویشتن کرده را چاره چیست؟  
  بلا جوی باشد گرفتار آز  
  من و خانه من بعد و نان و پیاز  
  جوینی که از سعی بازو خورم  
  به از میده بر خوان اهل کرم  
  چه دلتنگ خفت آن فرومایه دوش  
  که بر سفرهٔ دیگران داشت گوش  
  چنین گفت پیری پسندیده هوش  
  خوش آید سخنهای پیران به گوش  
  که در هند رفتم به کنجی فراز  
  چه دیدم؟ چو یلدا سیاهی دراز  
  تو گفتی که عفریت بلقیس بود  
  به زشتی نمودار ابلیس بود  
  در آغوش وی دختری چون قمر  
  فرو برده دندان به لبهاش در  
  چنان تنگش آورده اندر کنار  
  که پنداری اللیل یغشی النهار  
  مرا امر معروف دامن گرفت  
  فضول آتشی گشت و در من گرفت  
  طلب کردم از پیش و پس چوب و سنگ  
  که ای نا خدا ترس بی نام و ننگ  
  به تشنیع و دشنام و آشوب و زجر  
  سپید از سیه فرق کردم چو فجر  
  شد آن ابر ناخوش ز بالای باغ  
  پدید آمد آن بیضه از زیر زاغ  
  ز لا حولم آن دیو هیکل بجست  
  پری پیکر اندر من آویخت دست  
  که ای زرق سجادهٔ دلق پوش  
  سیه‌کار دنیاخر دین‌فروش  
  مرا عمرها دل ز کف رفته بود  
  بر این شخص و جان بر وی آشفته بود  
  کنون پخته شد لقمه خام من  
  که گرمش به در کردی از کام من  
  تظلم برآورد و فریاد خواند  
  که شفقت بر افتاد و رحمت نماند  
  نماند از جوانان کسی دستگیر  
  که بستاندم داد از این مرد پیر؟  
  که شرمش نیاید ز پیری همی  
  زدن دست در ستر نامحرمی  
  همی کرد فریاد و دامن به چنگ  
  مرا مانده سر در گریبان ز ننگ  
  فرو گفت عقلم به گوش ضمیر  
  که از جامه بیرون روم همچو سیر  
  نه خصمی که با او برآیی به داو  
  بگرداندت گرد گیتی به گاو  
  برهنه دوان رفتم از پیش زن  
  که در دست او جامه بهتر که من  
  پس از مدتی کرد بر من گذار  
  که می‌دانیم؟ گفتمش زینهار!  
  که من توبه کردم به دست تو بر  
  که گرد فضولی نگردم دگر  
  کسی را نیاید چنین کار پیش  
  که عاقل نشیند پس کار خویش  
  از آن شنعت این پند برداشتم  
  دگر دیده نادیده انگاشتم  
  زبان در کش ار عقل داری و هوش  
  چو سعدی سخن گوی ور نه خموش  
  برهنه تنی یک درم وام کرد  
  تن خویش را کسوتی خام کرد  
  بنالید کای طالع بدلگام  
  به گرما بپختم در این زیر خام  
  چو ناپخته آمد ز سختی به جوش  
  یکی گفتش از چاه زندان، خموش  
  بجای آور، ای خام، شکر خدای  
  که چون ما نه‌ای خام بر دست و پای  
  میان دو تن دشمنی بود و جنگ  
  سر از کبر بر یکدیگر چون پلنگ  
  ز دیدار هم تا به حدی رمان  
  که بر هر دو تنگ آمدی آسمان  
  یکی را اجل در سر آورد جیش  
  سرآمد بر او روزگاران عیش  
  بداندیش او را درون شاد گشت  
  به گورش پس از مدتی برگذشت  
  شبستان گورش در اندوده دید  
  که وقتی سرایش زر اندوده دید  
  خرامان به بالینش آمد فراز  
  همی گفت با خود لب از خنده باز  
  خوشا وقت مجموع آن کس که اوست  
  پس از مرگ دشمن در آغوش دوست  
  پس از مرگ آن کس نباید گریست  
  که روزی پس از مرگ دشمن بزیست  
  ز روی عداوت به بازوی زور  
  یکی تخته برکندش از روی گور  
  سر تا جور دیدش اندر مغاک  
  دو چشم جهان بینش آگنده خاک  
  وجودش گرفتار زندان گور  
  تنش طعمه کرم و تاراج مور  
  چنان تنگش آگنده خاک استخوان  
  که از عاج پر توتیا سرمه دان  
  ز دور فلک بدر رویش هلال  
  ز جور زمان سرو قدش خلال  
  کف دست و سرپنجهٔ زورمند  
  جدا کرده ایام بندش ز بند  
  چنانش بر او رحمت آمد ز دل  
  که بسرشت بر خاکش از گریه گل  
  پشیمان شد از کرده و خوی زشت  
  بفرمود بر سنگ گورش نبشت  
  مکن شادمانی به مرگ کسی  
  که دهرت نماند پس از وی بسی  
  شنید این سخن عارفی هوشیار  
  بنالید کای قادر کردگار  
  عجب گر تو رحمت نیاری بر او  
  که بگریست دشمن به زاری بر او  
  تن ما شود نیز روزی چنان  
  که بروی بسوزد دل دشمنان  
  مگر در دل دوست رحم آیدم  
  چو بیند که دشمن ببخشایدم  
  به جایی رسد کار سر دیر و زود  
  که گویی در او دیده هرگز نبود  
  زدم تیشه یک روز بر تل خاک  
  به گوش آمدم ناله‌ای دردناک  
  که زنهار اگر مردی آهسته‌تر  
  که چشم و بناگوش و روی است و سر  
  منزل عشق از جهانی دیگرست  
  مرد عاشق را نشانی دیگرست  
  بر سر بازار سربازان عشق  
  زیر هر داری جوانی دیگرست  
  عقل می‌گوید که این رمز از کجاست  
  کاین جماعت را نشانی دیگرست  
  بر دل مسکین هر بیچاره‌ای  
  شاه را گنج نهانی دیگرست  
  این گدایانی که این دم می‌زنند  
  هر یکی صاحبقرانی دیگرست  
  بناز ای خداوند اقبال سرمد  
  به بخت همایون و تخت ممهد  
  مغیث زمان ناصر اهل ایمان  
  گزین احد یاور دین احمد  
  خداوند فرمان ملک سلیمان  
  شهنشاه عادل اتابک محمد  
  ز سعد ابوبکر تا سعد زنگی  
  پدر بر پدر نامور جد بر جد  
  سر بندگی بر زمینش نهاده  
  خداوندگاران دریا و سرحد  
  همه نامداران و گردن فرازان  
  به زنجیر سبق الایادی مقید  
  خردمند شاها رعیت پناها  
  که مخصوص بادی به تأیید سرمد  
  یکی پند پیرانه بشنو ز سعدی  
  که بختت جوان باد و جاهت مجدد  
  نبودست تا بوده دوران گیتی  
  به ابقای ابنای گیتی معود  
  مبد نمی‌ماند این ملک دنیا  
  نشاید بر او تکیه بر هیچ مسند  
  چنان صرف کن دولت و زندگانی  
  که نامت به نیکی بماند مخلد  
  دادار که بر ما در قسمت بگشاد  
 
 بنیاد جهان چنانکه بایست نهاد  
 
 آن که نداد از سببی خالی نیست  
 
 دانست سرو به خر نمی‌باید داد  
  ملک الهوی قلبی وجاش مغیرا  
  و نهی المودة ان اصیح نفیرا  
  اضحت علی ید الغرام طویلة  
  و ذراع صبری لایزال قصیرا  
  یا ناقلا عنی بانی صابر  
  لقد افتریت علی قولا زورا  
  من مصفی ممن یقدر جوره  
  عدلا، و یجعل طاعتی تقصیرا؟  
  لم یرضنی عبدا و بین عشیرتی  
  ما کنت ارضی ان اکون امیرا  
  یا سائلا عن یوم جد رحیلهم  
  ما کان الا لیلة دیجورا  
  لم تحتبس رکب بواد معطش  
  الا جمعت من البکاء غدیرا  
  کم اتقی هیف القدود تجانبا  
  فیغرنی کحل العیون غرورا  
  هل یطفئن الصبر نار جوانحی  
  و معالم الاحباب تلمع نورا  
  و لو اعب الخیل استوین کواعبا  
  و اهلة الحی اکتملن بدورا  
  ود الاساری ان یفک وثاقهم  
  و اود انی لا ازال اسیرا  
  ان جار خل تستعن بنظیره  
  الا خلیلا لم تجده نظیرا  
  رحم الاعادی لوعتی و توجعی  
  ما لحبة یعرضون نفورا؟  
  ان لم تحس بزفرتی و تشوقی  
  انصت، فتسمع للبکاء صریرا  
  یا صاحبی یوم الوصال منادما  
  کن لی لیالی بعدهن سمیرا  
  هل بت یا نفس الربیع بجنة؟  
  ام جئت من بلدالعراق بشیرا  
  عجبا بانی لست شارب مسکر  
  واظل من سکر الهوی مخمورا  
  صرفا محاعقلی، ورد قرائتی  
  شعرا، و غیر مسجدی ماخورا  
  ظما بقلبی لایکاد یسیغه  
  رشف الزلال و لو شربت بحورا  
  ماذا الصبا والشیب غیر لمتی  
  و کفی بتغییر الزمان نذیرا  
  یا آلفا بخلیله بک نعمة  
  احذر فدیتک ان تکون کفورا  
  قطع المهامة واحتمال مشقة  
  لرضی الا حبة لایظن کثیرا  
  حسوالمرارة فی کوس ملامة  
  حلو، اذا کان الحبیب مدیرا  
  و جلالة المنظور لم تتجل لی  
  لو لم تکن نفسی لدی حقیرا  
  یا من به السعدی غاب عن الوری  
  ارفق بمن اضحی الیک فقیرا  
  صلنی ودع ثم النعیم لاهله  
  لا اشتهی الا الیک مصیرا  
  فرض علی مترصد الامل البعید  
  بان یکون مع الزمان صبورا  
  و لعل ان تبیض عینی بالبکا  
  ارتد یوما التقیک بصیرا  
 
 
کوه عنبر نشسته بر زنخش
 
 
 
 
راست گویی بهیست مشک‌آلود
 
 
 
 
گر به چنگال صوفیان افتد
 
 
 
 
ندهندش مگر به شفتالود
 
 
  ما ترک سر بگفتیم، تا دردسر نباشد  
  غیر از خیال جانان، در جان و سر نباشد  
  در روی هر سپیدی، خالی سیاه دیدم  
  بالاتر از سیاهی، رنگی دگر نباشد  
  رنگ قبول مردان، سبز و سفید باشد  
  نقش خیال رویش، در هر پسر نباشد  
  چشم وصال بینان، چشمیست بر هدایت  
  سری که باشد او را، در هر بصر نباش  
  در خشک و تر بگشتم، مثلت دگر ندیدم  
  مثل تو خوبرویی، در خشک و تر نباشد  
  شرحت کسی نداند، وصفت کسی نخواند  
  همچون تو ماه سیما، در بحر و بر نباشد  
  سعدی به هیچ معنی، چشم از تو برنگیرد  
  تا از نظر چه خیزد، کاندر نظر نباشد  
  احدا سامع المناجات  
  صمدا کافی المهمات  
  هیچ پوشیده از تو پنهان نیست  
  عالم السر و الخفیات  
  زیر و بالا نمی‌توانم گفت  
  خالق الارض والسموات  
  شکر و حمد تو چون توانم گفت  
  حافظ فی جمع حالات  
  هر دعایی که می‌کند سعدی  
  فاستجب یا مجیب دعوات  
  نکویی گرچه با ناکس نشاید  
  برای مصلحت گه گه بباید  
  سگ درنده چون دندان کند تیز  
  تو در حال استخوانی پیش او ریز  
  به عرف اندر جهان از سگ بتر نیست  
  نکویی با وی از حکمت به در نیست  
  که گر سنگش زنی جنگ آزماید  
  ورش تیمار داری گله پاید  
  گر راه نمایی همه عالم راهست  
  ور دست نگیری هه عالم چاهست  
  بدین امید به سر شد دریغ عمر عزیز   
  که آنچه در دلم است از درم فراز آید  
  امید بسته بر آمد ولی چه فایده زانک   
  امید نیست که عمر گذشته باز آید  
  کوس رحلت بکوفت دست اجل   
  ای دو چشمم وداع سر بکنید  
  ای کف دست و ساعد و بازو   
  همه تودیع یکدگر بکنید  
  بر منِ اوفتاده دشمن کام   
  آخر ای دوستان گذر بکنید  
  روزگارم بشد بنادانی   
  من نکردم شما حذر بکنید  
  اُشاهِدُ مَنْ اَهوی بِغَیْر وَسیلة   
  فَیَلْحَقُنی شَأنٌ اَضلُّ طَریقاً  
  اگر حنظل خوری از دست خوشخوی   
  به از شیرینی از دست ترش روی  
  خانه ای را که چون تو همسایه است   
  ده درم سیم بد عیار ارزد  
  لکن امیدوار باید بود   
  که پس از مرگ تو هزار ارزد  
  روزی از دست گفتمش زنهار   
  چند از آن روز گفتم استغفار  
  نکند دوست زینهار از دوست   
  دل نهادم بر آنچه خاطر اوست  
  گر بلطفم به نزد خود خواند   
  ور به قهرم براند او داند  
  شنیده‌ام که درین روزها کهن پیری   
  خیال بست به پیرانه سر که گیرد جفت  
  بخواست دخترکی خبروی گوهر نام   
  چو درج گوهرش از چشم مردمان بنهفت  
  چنان که رسم عروسی بود تماشا بود   
  ولی به حمله اوّل عصای شیخ بخفت  
  کمان کشید و نزد بر هدف که نتوان دوخت   
  مگر به خامه فولاد جامه هنگفت  
  پس از خلافت و شنعت گناه دختر نیست   
  ترا که دست بلرزد گهر چه دانی سفت  
  سود دریا نیک بودی گر نبودی بیم موج   
  صحبت گل خوش بدی گر نیستی تشویش خار  
  دوش چون طاووس می نازیدم اندر باغ وصل   
  دیگر امروز از فراق یار می پیچم چو مار  
  پسری را پدر وصیت کرد   
  کای جوان بخت یادگیر این پند  
  هر که با اهل خود وفا نکند   
  نشود دوست روی و دولتمند  
  معشوق هزار دوست را دل ندهی  
  ور می دهی آن دل به جدایی بنهی  
