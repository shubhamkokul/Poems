  خورشید زیر سایه زلف چو شام اوست  
  طوبی غلام قد صنوبرخرام اوست  
  آن قامتست نی به حقیقت قیامتست  
  زیرا که رستخیز من اندر قیام اوست  
  بر مرگ دل خوشست در این واقعه مرا  
  کآب حیات در لب یاقوت فام اوست  
  بوی بهار می‌دمدم یا نسیم صبح  
  باد بهشت می‌گذرد یا پیام اوست  
  دل عشوه می‌فروخت که من مرغ زیرکم  
  اینک فتاده در سر زلف چو دام اوست  
  بیچاره مانده‌ام همه روزی به دام او  
  و اینک فتاده‌ام به غریبی که کام اوست  
  هر لحظه در برم دل از اندیشه خون شود  
  تا خود غلام کیست که سعدی غلام اوست  
  خود را به مقام شیر می‌دانستم  
 
 چون خصم آمد به روبهی مانستم  
 
 گفتم من و صبر اگر بود روز فراق  
 
 چون واقعه افتاد بنتوانستم  
  چو نیکبخت شدی ایمن از حسود مباش  
  که خار دیدهٔ بدبخت نیکبختانند  
  چو دستشان نرسد لاجرم به نیکی خویش  
  بدی کنند به جای تو هر چه بتوانند  
