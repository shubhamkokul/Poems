  چو ابر زلف تو پیرامن قمر می‌گشت  
  ز ابر دیده کنارم به اشک تر می‌گشت  
  ز شور عشق تو در کام جان خسته من  
  جواب تلخ تو شیرینتر از شکر می‌گشت  
  خوی عذار تو بر خاک تیره می‌افتاد  
  وجود مرده از آن آب جانور می‌گشت  
  اگر مرا به زر و سیم دسترس بودی  
  ز سیم سینه تو کار من چو زر می‌گشت  
  دل از دریچه فکرت به نفس ناطقه داد  
  نشان حالت زارم که زارتر می‌گشت  
  ز شوق روی تو اندر سر قلم سودا  
  فتاد و چون من سودازده به سر می‌گشت  
  ز خاطرم غزلی سوزناک روی نمود  
  که در دماغ فراغ من این قدر می‌گشت  
  گیرم که به فتوای خردمندی و رای  
 
 از دایرهٔ عقل برون ننهم پای  
 
 با میل که طبع می‌کند چتوان کرد؟  
 
 عیبست که در من آفریدست خدای  
  حدیث وقف به جایی رسید در شیراز  
  که نیست جز سلسل البول را در او ادرار  
  فقیه گرسنه تحصیل چون تواند کرد  
  مگر به روز گدایی کند، به شب تکرار  
