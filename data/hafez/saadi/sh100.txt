  این مطرب از کجاست که برگفت نام دوست  
  تا جان و جامه بذل کنم بر پیام دوست  
  دل زنده می‌شود به امید وفای یار  
  جان رقص می‌کند به سماع کلام دوست  
  تا نفخ صور بازنیاید به خویشتن  
  هرک اوفتاد مست محبت ز جام دوست  
  من بعد از این اگر به دیاری سفر کنم  
  هیچ ارمغانیی نبرم جز سلام دوست  
  رنجور عشق به نشود جز به بوی یار  
  ور رفتنیست جان ندهد جز به نام دوست  
  وقتی امیر مملکت خویش بودمی  
  اکنون به اختیار و ارادت غلام دوست  
  گر دوست را به دیگری از من فراغتست  
  من دیگری ندارم قایم مقام دوست  
  بالای بام دوست چو نتوان نهاد پای  
  هم چاره آن که سر بنهی زیر بام دوست  
  درویش را که نام برد پیش پادشاه  
  هیهات از افتقار من و احتشام دوست  
  گر کام دوست کشتن سعدیست باک نیست  
  اینم حیات بس که بمیرم به کام دوست  
  گر بر رگ جان ز شستت آید تیرم  
 
 چه خوشتر ازان که پیش دستت میرم  
 
 دل با تو خصومت آرزو می‌کندم  
 
 تا صلح کنیم و در کنارت گیرم  
  تا نگویی که عاملان حریص  
  نیک‌خواهان دولت شاهند  
  کانچه در مملکت بیفزایند  
  از ثنای جمیل می‌کاهند  
  راحت از مال وی به خلق رسان  
  تا همه عمر و دولتش خواهند  
  موحد چه در پای ریزی زرش   
  چه شمشیر هندی نهی بر سرش  
  امید و هراسش نباشد ز کس   
  بر این است بنیاد توحید و بس  
