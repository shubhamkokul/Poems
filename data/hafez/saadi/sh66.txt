  هر کسی را نتوان گفت که صاحب نظر است  
  عشقبازی دگر و نفس پرستی دگر است  
  نه هر آن چشم که بینند سیاه است و سپید  
  یا سپیدی ز سیاهی بشناسد بصر است  
  هر که در آتش عشقش نبود طاقت سوز  
  گو به نزدیک مرو کآفت پروانه پر است  
  گر من از دوست بنالم نفسم صادق نیست  
  خبر از دوست ندارد که ز خود با خبر است  
  آدمی صورت اگر دفع کند شهوت نفس  
  آدمی خوی شود ور نه همان جانور است  
  شربت از دست دلارام چه شیرین و چه تلخ  
  بده ای دوست که مستسقی از آن تشنه‌تر است  
  من خود از عشق لبت فهم سخن می‌نکنم  
  هرچ از آن تلخترم گر تو بگویی شکر است  
  ور به تیغم بزنی با تو مرا خصمی نیست  
  خصم آنم که میان من و تیغت سپر است  
  من از این بند نخواهم به در آمد همه عمر  
  بند پایی که به دست تو بود تاج سر است  
  دست سعدی به جفا نگسلد از دامن دوست  
  ترک لؤلؤ نتوان گفت که دریا خطر است  
  هر چند که عیبم از قفا می‌گویند  
 
 دشنام و دروغ و ناسزا می‌گویند  
 
 نتوان به حدیث دشمن از دوست برید  
 
 دانی چه؟ رها کنیم تا می‌گویند  
  روزی به سرش نبشته بودند  
  کاین دولت و منصب آن نیرزد  
  سی ساله توانگری و فرمان  
  یک روزه هلاک جان نیرزد  
  دیدی که چه کرد عیش و چون مرد  
  آن عاقبت آن فلان نیرزد  
  صد دور بقا چنانکه دید  
  مردن به زه کمان نیرزد  
  نداند آنکه درآورد دوستان از پای  
  که بی‌خلاف بجنبند دشمنان از جای  
  خری که بینی و باری به گل درافتاده   
  به دل بر او شفقت کن ولی مرو به سرش  
  کنون که رفتی و پرسیدیش که چون افتاد   
  میان ببند و چو مردان بگیر دمب خرش  
