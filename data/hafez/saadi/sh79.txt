  این باد بهار بوستان است  
  یا بوی وصال دوستان است  
  دل می‌برد این خط نگارین  
  گویی خط روی دلستان است  
  ای مرغ به دام دل گرفتار  
  بازآی که وقت آشیان است  
  شب‌ها من و شمع می‌گدازیم  
  این است که سوز من نهان است  
  گوشم همه روز از انتظارت  
  بر راه و نظر بر آستان است  
  ور بانگ مؤذنی میاید  
  گویم که درای کاروان است  
  با آن همه دشمنی که کردی  
  بازآی که دوستی همان است  
  با قوت بازوان عشقت  
  سرپنجهٔ صبر ناتوان است  
  بیزاری دوستان دمساز  
  تفریق میان جسم و جان است  
  نالیدن دردناک سعدی  
  بر دعوی دوستی بیان است  
  آتش به نی قلم درانداخت  
  وین حبر که می‌رود دخان است  
  از هرچه کنی مرهم ریش اولیتر  
 
 دلداری خلق هرچه بیش اولیتر  
 
 ای دوست به دست دشمنانم مسپار  
 
 گر می‌کشیم به دست خویش اولیتر  
  بسا بساط خداوند ملک دولت را  
  که آب دیدهٔ مظلوم در نور داند  
  چو قطره قطرهٔ باران خرد بر کهسار  
  که سنگهای درشت از کمر بگرداند  
  گهی کاندر بلا مانی ... ... ... خدا خوانی  
  چو بازت عافیت بخشد سر از طاعت بگردانی  
  حکایت بر مزاج مستمع گوی   
  اگر خواهی که دارد با تو میلی  
