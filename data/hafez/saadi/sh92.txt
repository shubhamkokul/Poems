  کس به چشمم در نمی‌آید که گویم مثل اوست  
  خود به چشم عاشقان صورت نبندد مثل دوست  
  هر که با مستان نشیند ترک مستوری کند  
  آبروی نیکنامان در خرابات آب جوست  
  جز خداوندان معنی را نغلطاند سماع  
  اولت مغزی بباید تا برون آیی ز پوست  
  بنده‌ام گو تاج خواهی بر سرم نه یا تبر  
  هر چه پیش عاشقان آید ز معشوقان نکوست  
  عقل باری خسروی می‌کرد بر ملک وجود  
  باز چون فرهاد عاشق بر لب شیرین اوست  
  عنبرین چوگان زلفش را گر استقصا کنی  
  زیر هر مویی دلی بینی که سرگردان چو گوست  
  سعدیا چندان که خواهی گفت وصف روی یار  
  حسن گل بیش از قیاس بلبل بسیارگوست  
  ای بی‌تو فراخای جهان بر ما تنگ  
 
 ما را به تو فخرست و تو را از ما ننگ  
 
 ما با تو به صلحیم و تو را با ما جنگ  
 
 آخر بنگویی که دلست این یا سنگ؟  
  آسیا سنگ ده هزار منی  
  به دور مرد از کمر بگردانند  
  لیکن از زیر به زبر بردن  
  به هزار آدمیش نتوانند  
  شب تاریک دوستان خدای   
  می‌بتابد چو روز رخشنده  
  از تو بکه نالم که دگر داور نیست   
  وز دست تو هیچ دست بالاتر نیست  
