  امشب به راستی شب ما روز روشن است  
  عید وصال دوست علی رغم دشمن است  
  باد بهشت می‌گذرد یا نسیم باغ  
  یا نکهت دهان تو یا بوی لادن است  
  هرگز نباشد از تن و جانت عزیزتر  
  چشمم که در سرست و روانم که در تن است  
  گردن نهم به خدمت و گوشت کنم به قول  
  تا خاطرم معلق آن گوش و گردن است  
  ای پادشاه سایه ز درویش وامگیر  
  ناچار خوشه چین بود آن جا که خرمن است  
  دور از تو در جهان فراخم مجال نیست  
  عالم به چشم تنگ دلان چشم سوزن است  
  عاشق گریختن نتواند که دست شوق  
  هر جا که می‌رود متعلق به دامن است  
  شیرین به در نمی‌رود از خانه بی رقیب  
  داند شکر که دفع مگس بادبیزن است  
  جور رقیب و سرزنش اهل روزگار  
  با من همان حکایت گاو دهلزن است  
  بازان شاه را حسد آید بدین شکار  
  کان شاهباز را دل سعدی نشیمن است  
  قلب رقیق چند بپوشد حدیث عشق  
  هرچ آن به آبگینه بپوشی مبین است  
  بستان رخ تو گلستان آرد بار  
 
 وصل تو حیات جاودان آرد بار  
 
 بر خاک فکن قطره‌ای از آب دو لعل  
 
 تا بوم و بر زمانه جان آرد بار  
  یاد دارم ز پیر دانشمند  
  تو هم از من به یاد دار این پند  
  هر چه بر نفس خویش نپسندی  
  نیزبر نفس دیگری مپسند  
  خدا را در فراخی خوان و در عیش و تن آسانی  
  نه چون کارت به جان آید خدا از جان و دل خوانی  
  چو لقمان دید کاندر دست داوود   
  همی آهن به معجز موم گردد  
  نپرسیدش چه می‌سازی که دانست   
  که بی پرسیدنش معلوم گردد  
