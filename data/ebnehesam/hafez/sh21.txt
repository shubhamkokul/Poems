  عشق رخ یار بر من زار مگیر  
 
 بر خسته دلان رند خمار مگیر  
 
 صوفی چو تو رسم رهروان می‌دانی  
 
 بر مردم رند نکته بسیار مگیر  
  سال و فال و مال و حال و اصل و نسل و تخت و بخت  
  بادت اندر شهریاری برقرار و بر دوام  
  سال خرم فال نیکو مال وافر حال خوش  
  اصل ثابت نسل باقی تخت عالی بخت رام  
  دل و دینم شد و دلبر به ملامت برخاست  
  گفت با ما منشین کز تو سلامت برخاست  
  که شنیدی که در این بزم دمی خوش بنشست  
  که نه در آخر صحبت به ندامت برخاست  
  شمع اگر زان لب خندان به زبان لافی زد  
  پیش عشاق تو شب‌ها به غرامت برخاست  
  در چمن باد بهاری ز کنار گل و سرو  
  به هواداری آن عارض و قامت برخاست  
  مست بگذشتی و از خلوتیان ملکوت  
  به تماشای تو آشوب قیامت برخاست  
  پیش رفتار تو پا برنگرفت از خجلت  
  سرو سرکش که به ناز از قد و قامت برخاست  
  حافظ این خرقه بینداز مگر جان ببری  
  کاتش از خرقه سالوس و کرامت برخاست  
 
 مطرب خوش نوا بگو تازه به تازه نو به نو 
 
 
 باده دلگشا بجو تازه به تازه نو به نو 
 
 
 با صنمی چو لعبتی خوش بنشین به خلوتی 
 
 
 بوسه ستان به آرزو تازه به تازه نو به نو 
 
 
 بر ز حیات کی خوری گر نه مدام می خوری 
 
 
 باده بخور به یاد او تازه به تازه نو به نو 
 
 
 شاهد دلربای من می کند از برای من 
 
 
 نقش و نگار و رنگ و بو تازه به تازه نو به نو 
 
 
 باد صبا چو بگذری بر سر کوی آن پری 
 
 
 قصه حافظش بگو تازه به تازه نو به نو 
 
