  نی قصهٔ آن شمع چگل بتوان گفت  
 
 نی حال دل سوخته دل بتوان گفت  
 
 غم در دل تنگ من از آن است که نیست  
 
 یک دوست که با او غم دل بتوان گفت  
  روح القدس آن سروش فرخ  
  بر قبهٔ طارم زبرجد  
  می‌گفت سحر گهی که یا رب  
  در دولت و حشمت مخلد  
  بر مسند خسروی بماناد  
  منصور مظفر محمد  
  دوش از مسجد سوی میخانه آمد پیر ما  
  چیست یاران طریقت بعد از این تدبیر ما  
  ما مریدان روی سوی قبله چون آریم چون  
  روی سوی خانه خمار دارد پیر ما  
  در خرابات طریقت ما به هم منزل شویم  
  کاین چنین رفته‌ست در عهد ازل تقدیر ما  
  عقل اگر داند که دل در بند زلفش چون خوش است  
  عاقلان دیوانه گردند از پی زنجیر ما  
  روی خوبت آیتی از لطف بر ما کشف کرد  
  زان زمان جز لطف و خوبی نیست در تفسیر ما  
  با دل سنگینت آیا هیچ درگیرد شبی  
  آه آتشناک و سوز سینه شبگیر ما  
  تیر آه ما ز گردون بگذرد حافظ خموش  
  رحم کن بر جان خود پرهیز کن از تیر ما  
 
 صورت خوبت نگارا خوش به آیین بسته‌اند 
 
 
 گوییا نقش لبت از جان شیرین بسته‌اند 
 
 
 از برای مقدم خیل و خیالت مردمان 
 
 
 زاشک رنگین در دیار دیده آیین بسته‌اند 
 
 
 کار زلف توست مشک‌افشانی و نظارگان 
 
 
 مصلحت را تهمتی بر نافهٔ چین بسته‌اند 
 
 
 یارب آن روی است و در پیرامنش بند کلاه 
 
 
 یا به گرد ماه تابان عقد پروین بسته‌اند 
 
 
 خط سبز و عارضت را نقش بندان خطا 
 
 
 سایبان از عنبر تر گرد نسرین بسته‌اند 
 
 
 جمله وصف عشق من بودست و حسن روی تو 
 
 
 آن حکایتها که بر فرهاد و شیرین بسته‌اند 
 
 
 حافظا محض حقیقت گوی یعنی سر عشق 
 
 
 غیر از این گویی خیالاتی به تخمین بسته‌اند 
 
