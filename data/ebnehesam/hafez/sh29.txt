  در آرزوی بوس و کنارت مردم  
 
 وز حسرت لعل آبدارت مردم  
 
 قصه نکنم دراز کوتاه کنم  
 
 بازآ بازآ کز انتظارت مردم  
  به من سلام فرستاد دوستی امروز  
  که ای نتیجهٔ کلکت سواد بینایی  
  پس از دو سال که بختت به خانه باز آورد  
  چرا ز خانهٔ خواجه به در نمی‌آیی  
  جواب دادم و گفتم بدار معذورم  
  که این طریقه نه خودکامیست و خودرایی  
  وکیل قاضی‌ام اندر گذر کمین کرده‌ست  
  به کف قبالهٔ دعوی چو مار شیدایی  
  که گر برون نهم از آستان خواجه قدم  
  بگیردم سوی زندان برد به رسوایی  
  جناب خواجه حصار من است گر اینجا  
  کسی نفس زند از حجت تقاضایی  
  به عون قوت بازوی بندگان وزیر  
  به سیلی‌اش بشکافم دماغ سودایی  
  همیشه باد جهانش به کام وز سر صدق  
  کمر به بندگی‌اش بسته چرخ مینایی  
  ما را ز خیال تو چه پروای شراب است  
  خم گو سر خود گیر که خمخانه خراب است  
  گر خمر بهشت است بریزید که بی دوست  
  هر شربت عذبم که دهی عین عذاب است  
  افسوس که شد دلبر و در دیده گریان  
  تحریر خیال خط او نقش بر آب است  
  بیدار شو ای دیده که ایمن نتوان بود  
  زین سیل دمادم که در این منزل خواب است  
  معشوق عیان می‌گذرد بر تو ولیکن  
  اغیار همی‌بیند از آن بسته نقاب است  
  گل بر رخ رنگین تو تا لطف عرق دید  
  در آتش شوق از غم دل غرق گلاب است  
  سبز است در و دشت بیا تا نگذاریم  
  دست از سر آبی که جهان جمله سراب است  
  در کنج دماغم مطلب جای نصیحت  
  کاین گوشه پر از زمزمه چنگ و رباب است  
  حافظ چه شد ار عاشق و رند است و نظرباز  
  بس طور عجب لازم ایام شباب است  
