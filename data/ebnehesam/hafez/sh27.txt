  در باغ چو شد باد صبا دایهٔ گل  
 
 بربست مشاطه‌وار پیرایهٔ گل  
 
 از سایه به خورشید اگرت هست امان  
 
 خورشید رخی طلب کن و سایهٔ گل  
  به گوش جان رهی منهی ای ندا در داد  
  ز حضرت احدی لا اله الا الله  
  که ای عزیز کسی را که خواریست نصیب  
  حقیقت آنکه نیابد به زور منصب و جاه  
  به آب زمزم و کوثر سفید نتوان کرد  
  گلیم بخت کسی را که بافتند سیاه  
  در دیر مغان آمد یارم قدحی در دست  
  مست از می و میخواران از نرگس مستش مست  
  در نعل سمند او شکل مه نو پیدا  
  وز قد بلند او بالای صنوبر پست  
  آخر به چه گویم هست از خود خبرم چون نیست  
  وز بهر چه گویم نیست با وی نظرم چون هست  
  شمع دل دمسازم بنشست چو او برخاست  
  و افغان ز نظربازان برخاست چو او بنشست  
  گر غالیه خوش بو شد در گیسوی او پیچید  
  ور وسمه کمانکش گشت در ابروی او پیوست  
  بازآی که بازآید عمر شده حافظ  
  هر چند که ناید باز تیری که بشد از شست  
