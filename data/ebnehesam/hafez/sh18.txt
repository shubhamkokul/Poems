  ایام شباب است شراب اولیتر  
 
 با سبز خطان بادهٔ ناب اولیتر  
 
 عالم همه سر به سر رباطیست خراب  
 
 در جای خراب هم خراب اولیتر  
  زان حبه خضرا خور کز روی سبک روحی  
  هر کاو بخورد یک جو بر سیخ زند سی مرغ  
  زان لقمه که صوفی را در معرفت اندازد  
  یک ذره و صد مستی یک دانه و صد سیمرغ  
  ساقیا آمدن عید مبارک بادت  
  وان مواعید که کردی مرواد از یادت  
  در شگفتم که در این مدت ایام فراق  
  برگرفتی ز حریفان دل و دل می‌دادت  
  برسان بندگی دختر رز گو به درآی  
  که دم و همت ما کرد ز بند آزادت  
  شادی مجلسیان در قدم و مقدم توست  
  جای غم باد مر آن دل که نخواهد شادت  
  شکر ایزد که ز تاراج خزان رخنه نیافت  
  بوستان سمن و سرو و گل و شمشادت  
  چشم بد دور کز آن تفرقه‌ات بازآورد  
  طالع نامور و دولت مادرزادت  
  حافظ از دست مده دولت این کشتی نوح  
  ور نه طوفان حوادث ببرد بنیادت  
 
 ای در چمن خوبی رویت چو گل خودرو 
 
 
 چین شکن زلفت چون نافهٔ چین خوش بو 
 
 
 ماه است رخت یا روز؟ مشک است خطت یا شب؟ 
 
 
 سیم است برت یا عاج؟ سنگ است دلت یا رو؟ 
 
 
 لعلت به در دندان بشکست لب پسته 
 
 
 زلفت به خم چوگان بربود دلم چون گو 
 
 
 آن رایحهٔ زلف است یا لخلخهٔ عنبر؟ 
 
 
 یا غالیه می‌ساید در باغچه حسن او؟ 
 
 
 گفتی سخن خود رابا یار بباید گفت 
 
 
 ای کاش توانستی گفتن سخنی با او 
 
 
 بدگوی تو آن باشد کز یار کند منعت 
 
 
 گر یار نکو باشد مشنو سخن بدگو 
 
 
 با ما به این می‌باش تا راز نگردد فاش 
 
 
 نبود بد اگر باشی با دلشدگان نیکو 
 
 
 استاد سخن سعدیست پیش همه کس اما 
 
 
 دارد سخن حافظ طرز سخن خواجو 
 
