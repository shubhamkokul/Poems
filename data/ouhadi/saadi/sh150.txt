  خوش می‌روی به تنها تن‌ها فدای جانت  
  مدهوش می‌گذاری یاران مهربانت  
  آیینه‌ای طلب کن تا روی خود ببینی  
  وز حسن خود بماند انگشت در دهانت  
  قصد شکار داری یا اتفاق بستان  
  عزمی درست باید تا می‌کشد عنانت  
  ای گلبن خرامان با دوستان نگه کن  
  تا بگذرد نسیمی بر ما ز بوستانت  
  رخت سرای عقلم تاراج شوق کردی  
  ای دزد آشکارا می‌بینم از نهانت  
  هر دم کمند زلفت صیدی دگر بگیرد  
  پیکان غمزه در دل ز ابروی چون کمانت  
  دانی چرا نخفتم تو پادشاه حسنی  
  خفتن حرام باشد بر چشم پاسبانت  
  ما را نمی‌برازد با وصلت آشنایی  
  مرغی لبق تر از من باید هم آشیانت  
  من آب زندگانی بعد از تو می‌نخواهم  
  بگذار تا بمیرم بر خاک آستانت  
  من فتنه زمانم وان دوستان که داری  
  بی شک نگاه دارند از فتنه زمانت  
  سعدی چو دوست داری آزاد باش و ایمن  
  ور دشمنی بباشد با هر که در جهانت  
  دل مبند ای حکیم بر دنیا  
  که نه چیزیست جاه مختصرش  
  شکر آنان خورند ازین غدار  
  که ندانند زهر در شکرش  
  پیش ازان کز نظر بیفکندت  
  ای برادر بیفکن از نظرش  
  هیچ مهلت نمی‌دهد ایام  
  که نه برمی‌کند به یکدگرش  
  خرد بینش به چشم اهل تمیز  
  که بزرگی بود بدین قدرش  
  زندگانی و مردنش بد بود  
  که نماند و بماند سیم و زرش  
  حسن عنوان چنانکه معلومست  
  خبر خوش بود به نامه درش  
  هر که اخلاق ظاهرش با خلق  
  نیک بینی گمان بد مبرش  
  وانکه ظاهر کدورتی دارد  
  بتر از روی باشد آسترش  
