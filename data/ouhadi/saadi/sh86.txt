  بخت جوان دارد آن که با تو قرینست  
  پیر نگردد که در بهشت برینست  
  دیگر از آن جانبم نماز نباشد  
  گر تو اشارت کنی که قبله چنینست  
  آینه‌ای پیش آفتاب نهادست  
  بر در آن خیمه یا شعاع جبینست  
  گر همه عالم ز لوح فکر بشویند  
  عشق نخواهد شدن که نقش نگینست  
  گوشه گرفتم ز خلق و فایده‌ای نیست  
  گوشه چشمت بلای گوشه نشینست  
  تا نه تصور کنی که بی تو صبوریم  
  گر نفسی می‌زنیم بازپسینست  
  حسن تو هر جا که طبل عشق فروکوفت  
  بانگ برآمد که غارت دل و دینست  
  سیم و زرم گو مباش و دنیی و اسباب  
  روی تو بینم که ملک روی زمینست  
  عاشق صادق به زخم دوست نمیرد  
  زهر مذابم بده که ماء معینست  
  سعدی از این پس که راه پیش تو دانست  
  گر ره دیگر رود ضلال مبینست  
  گر بیخبران و عیبگویان از پس  
 
 منسوب کنندم به هوی و به هوس  
 
 آخر نه گناهیست که من کردم و بس  
 
 منظور ملیح دوست دارد همه‌کس  
  اگر خونی نریزد شاه عالم  
  بسا خونا که در عالم بریزند  
  بباید کشت هر یکچند گرگی  
  به زاری تا دگر گرگان گریزند  
  چو گاو ار همی بایدت فربهی   
  چو خرتن به جور کسان در دهی  
