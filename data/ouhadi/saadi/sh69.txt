  عشرت خوش است و بر طرف جوی خوشتر است  
  می بر سماع بلبل خوشگوی خوشتر است  
  عیش است بر کنار سمن زار خواب صبح؟  
  نی، در کنار یار سمن بوی خوشتر است  
  خواب از خمار بادهٔ نوشین بامداد  
  بر بستر شقایق خودروی خوشتر است  
  روی از جمال دوست به صحرا مکن که روی  
  در روی همنشین وفاجوی خوشتر است  
  آواز چنگ مطرب خوشگوی گو مباش  
  ما را حدیث همدم خوشخوی خوشتر است  
  گر شاهد است سبزه بر اطراف گلستان  
  بر عارضین شاهد گلروی خوشتر است  
  آب از نسیم باد زره روی گشته گیر  
  مفتول زلف یار زره موی خوشتر است  
  گو چشمه آب کوثر و بستان بهشت باش  
  ما را مقام بر سر این کوی خوشتر است  
  سعدی! جفا نبرده چه دانی تو قدر یار؟  
  تحصیل کام دل به تکاپوی خوشتر است  
  داد طرب از عمر بده تا برود  
 
 تا ماه برآید و ثریا برود  
 
 ور خواب گران شود بخسبیم به صبح  
 
 چندانکه نماز چاشت از ما برود  
  گر جهان فتنه گیرد از چپ و راست  
  و آتش و صعقه پیش و پس باشد  
  تو پریشان نکرده‌ای کس را  
  چه پریشانیت ز کس باشد؟  
  خونیان را بود ز شحنه هراس  
  شبروان را غم از عسس باشد  
  راستی پیشه گیر و ایمن باش  
  که رهانندهٔ تو بس باشد  
  مردی نه به قوتست و شمشیرزنی  
  آنست که جوری که توانی نکنی  
  شنیده‌ای که سکندر برفت تا ظلمات   
  به چند محنت و خورد آنکه خورد آب حیاب  
