  گفتم مگر به خواب ببینم خیال دوست  
  اینک علی الصباح نظر بر جمال دوست  
  مردم هلال عید بدیدند و پیش ما  
  عیدست و آنک ابروی همچون هلال دوست  
  ما را دگر به سرو بلند التفات نیست  
  از دوستی قامت بااعتدال دوست  
  زان بیخودم که عاشق صادق نباشدش  
  پروای نفس خویشتن از اشتغال دوست  
  ای خواب گرد دیده سعدی دگر مگرد  
  یا دیده جای خواب بود یا خیال دوست  
  از جملهٔ بندگان منش بنده‌ترم  
 
 وز چشم خداوندیش افکنده‌ترم  
 
 با این همه دل بر نتوان داشت که دوست  
 
 چندانکه مرا بیش کشد زنده‌ترم  
  دامن آلوده اگر خود همه حکمت گوید  
  به سخن گفتن زیباش بدان به نشوند  
  وآنکه پاکیزه رود گر بنشیند خاموش  
  همه از سیرت زیباش نصیحت شنوند  
  فریدون گفت نقاشان چین را   
  که پیرامون خرگاهش بدوزند  
  بدان را نیک دار، ای مرد هشیار   
  که نیکان خود بزرگ و نیک روزند  
