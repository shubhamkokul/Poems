  دوش دور از رویت ای جان جانم از غم تاب داشت  
  ابر چشمم بر رخ از سودای دل سیلاب داشت  
  در تفکر عقل مسکین پایمال عشق شد  
  با پریشانی دل شوریده چشم  (چشمم)  خواب داشت  
  کوس غارت زد فراقت گرد شهرستان دل  
  شحنه عشقت سرای عقل در طبطاب داشت  
  نقش نامت کرده دل محراب تسبیح وجود  
  تا سحر تسبیح گویان روی در محراب داشت  
  دیده‌ام می‌جست و گفتندم نبینی روی دوست  
  خود درفشان بود چشمم کاندر او سیماب داشت  
  ز آسمان آغاز کارم سخت شیرین می‌نمود  
  کی گمان بردم که شهدآلوده زهر ناب داشت  
  سعدی این ره مشکل افتادست در دریای عشق  
  اول آخر در صبوری اندکی پایاب داشت  
  ای راهروان را گذر از کوی تو نه  
 
 ما بیخبر از عشق و خبر سوی تو نه  
 
 هر تشنه که از دست تو بستاند آب  
 
 از دست تو سیر گردد از روی تو نه  
  به قفل و پرهٔ زرین همی توان بستن  
  زبان خلق و به افسون دهان شیدا مار  
  تبرک از در قاضی چو بازش آوردی  
  دیانت از در دیگر برون شود ناچار  
