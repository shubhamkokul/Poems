  هر چه خواهی کن که ما را با تو روی جنگ نیست  
  پنجه بر زورآوران انداختن فرهنگ نیست  
  در که خواهم بستن آن دل کز وصالت برکنم  
  چون تو در عالم نباشد ور نه عالم تنگ نیست  
  شاهد ما را نه هر چشمی چنان بیند که هست  
  صنع را آیینه‌ای باید که بر وی زنگ نیست  
  با زمانی دیگر انداز ای که پندم می‌دهی  
  کاین زمانم گوش بر چنگست و دل در چنگ نیست  
  گر تو را کامی برآید دیر زود از وصل یار  
  بعد از آن نامت به رسوایی برآید ننگ نیست  
  سست پیمانا چرا کردی خلاف عقل و رای  
  صلح با دشمن اگر با دوستانت جنگ نیست  
  گر تو را آهنگ وصل ما نباشد گو مباش  
  دوستان را جز به دیدار تو هیچ آهنگ نیست  
  ور به سنگ از صحبت خویشم برانی عاقبت  
  خود دلت بر من ببخشاید که آخر سنگ نیست  
  سعدیا نامت به رندی در جهان افسانه شد  
  از چه می‌ترسی دگر بعد از سیاهی رنگ نیست  
  در دیده به جای سرمه سوزن دیدن  
 
 برق آمده و آتش زده خرمن دیدن  
 
 در قید فرنگ غل به گردن دیدن  
 
 به زانکه به جای دوست، دشمن دیدن  
  یارب این نامه سیه کردهٔ بیفایده عمر  
  همچنان از کرمت بر نگرفتست امید  
  گر به زندان عقوبت بریم روز شمار  
  جای آنست که محبوس بمانم جاوید  
  هر درختی ثمری دارد و هرکس هنری  
  من بیمایهٔ بدبخت، تهیدست چو بید  
  لیکن از مشرق الطاف الهی نه عجب  
  که چو شب روز شود بر هه تابد خورشید  
  ما کیانیم که در معرض یاران آییم؟  
  ماکیان را چه محل در نظر باز سپید؟  
