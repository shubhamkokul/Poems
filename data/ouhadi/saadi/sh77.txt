  بر من که صبوحی زده‌ام خرقه حرام است  
  ای مجلسیان راه خرابات کدام است  
  هر کس به جهان خرمیی پیش گرفتند  
  ما را غمت ای ماه پری چهره تمام است  
  برخیز که در سایه سروی بنشینیم  
  کان جا که تو بنشینی بر سرو قیام است  
  دام دل صاحب نظرانت خم گیسوست  
  وان خال بناگوش مگر دانه دام است  
  با چون تو حریفی به چنین جای در این وقت  
  گر باده خورم خمر بهشتی نه حرام است  
  با محتسب شهر بگویید که زنهار  
  در مجلس ما سنگ مینداز که جام است  
  غیرت نگذارد که بگویم که مرا کشت  
  تا خلق ندانند که معشوقه چه نام است  
  دردا که بپختیم در این سوز نهانی  
  وان را خبر از آتش ما نیست که خام است  
  سعدی مبر اندیشه که در کام نهنگان  
  چون در نظر دوست نشینی همه کام است  
  هرچند که هست عالم از خوبان پر  
 
 شیرازی و کازرونی و دشتی و لر  
 
 مولای منست آن عربی‌زادهٔ حر  
 
 کاخر به دهان حلو می‌گوید مر  
  حریف عمر به سر برده در فسوق و فجور  
  به وقت مرگ پشیمان همی خورد سوگند  
  که توبه کردم و دیگر گنه نخواهم کرد  
  تو خود دگر نتوانی به ریش خویش مخند  
  کدام قوت و مردانگی و برنایی  
  که خشم‌گیری و با نفس خویش برنایی  
  امید عافیت آنگه بود موافق عقل   
  که نبض را به طبیعت شناس بنمایی  
