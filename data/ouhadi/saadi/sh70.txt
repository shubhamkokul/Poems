  ای که از سرو روان قد تو چالاکترست  
  دل به روی تو ز روی تو طربناکترست  
  دگر از حربه خونخوار اجل نندیشم  
  که نه از غمزه خونریز تو ناباکترست  
  چست بودست مرا کسوت معنی همه وقت  
  باز بر قامت زیبای تو چالاکترست  
  نظر پاک مرا دشمن اگر طعنه زند  
  دامن دوست بحمدالله از آن پاکترست  
  تا گل روی تو در باغ لطافت بشکفت  
  پردهٔ صبر من از دامن گل چاکترست  
  پای بر دیده سعدی نه اگر بخرامی  
  که به صد منزلت از خاک درت خاکترست  
  سودای تو از سرم به در می‌نرود  
 
 نقشت ز برابر نظر می‌نرود  
 
 افسوس که در پای تو ای سرو روان  
 
 سر می‌رود و بی‌تو به سر می‌نرود  
  کاملانند در لباس حقیر  
  همچو لؤلؤ که در صدف باشد  
  ای که در بند آب حیوانی  
  کوزه بگذار تا خزف باشد  
  به پارسایی و رندی و فسق و مستوری  
  چو اختیار به دست تو نیست معذوری  
  مسکین حریص در همه عالم همی‌رود   
  او در قفای رزق و اجل در قفای او  
