  سرو چمن پیش اعتدال تو پست است  
  روی تو بازار آفتاب شکسته‌ست  
  شمع فلک با هزار مشعل انجم  
  پیش وجودت چراغ بازنشسته‌ست  
  توبه کند مردم از گناه به شعبان  
  در رمضان نیز چشم‌های تو مست است  
  این همه زورآوری و مردی و شیری  
  مرد ندانم که از کمند تو جسته‌ست  
  این یکی از دوستان به تیغ تو کشته‌ست  
  وان دگر از عاشقان به تیر تو خسته‌ست  
  دیده به دل می‌برد حکایت مجنون  
  دیده ندارد که دل به مهر نبسته‌ست  
  دست طلب داشتن ز دامن معشوق  
  پیش کسی گو کش اختیار به دست است  
  با چو تو روحانیی تعلق خاطر  
  هر که ندارد دواب نفس‌پرست است  
  منکر سعدی که ذوق عشق ندارد  
  نیشکرش در دهان تلخ کبست است  
  گفتم شب وصل و روز تعطیل آمد  
 
 کان شوخ دوان دوان به تعجیل آمد  
 
 گفتم که نمی‌نهی رخی بر رخ من  
 
 گفتا برو ابلهی مکن پیل آمد  
  ای به باد هوس درافتاده  
  بادت اندر سرست یا باده  
  یکقدم بر خلاف نفس بنه  
  در خیال خدای ننهاده  
  راه گم کرده از طریق صلاح  
  در بیابان غفلت افتاده  
  خود به یک بار از تو بستاند  
  چرخ انصافهای ناداده  
  رنج‌بردار دیو نفس مباش  
  در هوای بت ای پریزاده  
  دیدی این روزگار سفله نواز  
  چون گرفت از تو جان آزاده  
  چون تو آسوده‌ای چه می‌دانی  
  که مرا نیست عیش آماده  
  ملک آزادیت چو ممکن نیست  
  شهر بند هواست بگشاده  
  لاف مردی زنی و زن باشی  
  همچو خنثی مباش نر ماده  
  هر زمان چون پیاله چند زنی  
  خنده در روی لعبت ساده  
  بس که با خویشتن بگویی راز  
  چون صراحی به اشک بیجاده  
  به خرمی و به خیر آمدی و آزادی  
  که از صروف زمان در امان حق بادی  
  به اتفاق همایون و طلعت میمون  
  دری ز شادی بر روی خلق بگشادی  
  به هر مقام که پای مبارکت برسد  
  زمانه را نرسد دست جور و بیدادی  
  بزرگ پیش خداوند بنده‌ای باشد  
  که بندگان خدایش کنند آزادی  
  بهشت گرچه پرآسایشست و ناز و نعیم  
  جز آن متاع نیابی که خود فرستادی  
  تو را سلامت دنیا و آخرت باشد  
  که بیخ خیر نشاندی و داد حق دادی  
  دعای زنده‌دلانت بلا بگرداند  
  غم رعیت و درویش بردهد شادی  
  خدای عزوجل از تو بنده خشنودست  
  وزان پدر که تو فرزند پرهنر زادی  
  ملوک روی زمین بر سواد منشورت  
  نهاده سر چو قلم بر بیاض بغدادی  
  ای غایب چشم و حاضر دل چونی؟  
 
 وی شاخ گل شکفته در گل چونی؟  
 
 یک بار نگویی به رفیقان وداع  
 
 کاخر تو در آن اول منزل چونی؟  
  مرد دیگر جوان نخواهد بود  
  پیریش هم بقا نخواهد کرد  
  چون درخت خزان که زرد شود  
  کاشکی همچنان بماندی زرد  
  هر که آمد بر خدای قبول  
  نکند هیچش از خدا مشغول  
