  ز اندازه بیرون تشنه‌ام ساقی بیار آن آب را  
  اول مرا سیراب کن وان گه بده اصحاب را  
  من نیز چشم از خواب خوش بر می‌نکردم پیش از این  
  روز فراق دوستان شب خوش بگفتم خواب را  
  هر پارسا را کان صنم در پیش مسجد بگذرد  
  چشمش بر ابرو افکند باطل کند محراب را  
  من صید وحشی نیستم در بند جان خویشتن  
  گر وی به تیرم می‌زند استاده‌ام نشاب را  
  مقدار یار همنفس چون من نداند هیچ کس  
  ماهی که بر خشک اوفتد قیمت بداند آب را  
  وقتی در آبی تا میان دستی و پایی می‌زدم  
  اکنون همان پنداشتم دریای بی پایاب را  
  امروز حالی غرقه‌ام تا با کناری اوفتم  
  آن گه حکایت گویمت درد دل غرقاب را  
  گر بی‌وفایی کردمی یرغو به قاآن بردمی  
  کان کافر اعدا می‌کشد وین سنگدل احباب را  
  فریاد می‌دارد رقیب از دست مشتاقان او  
  آواز مطرب در سرا زحمت بود بواب را  
  «سعدی! چو جورش می‌بری نزدیک او دیگر مرو»  
  ای بی‌بصر! من می‌روم؟ او می‌کشد قلاب را  
  آن یار که عهد دوستاری بشکست  
 
 می‌رفت و منش گرفته دامان در دست  
 
 می‌گفت دگرباره به خوابم بینی  
 
 پنداشت که بعد از آن مرا خوابی هست  
  یکی از بزرگان اهل تمیز  
  حکایت کند ز ابن عبدالعزیز  
  که بودش نگینی در انگشتری  
  فرو مانده در قیمتش جوهری  
  به شب گفتی از جرم گیتی فروز  
  دری بود از روشنایی چو روز  
  قضا را درآمد یکی خشک سال  
  که شد بدر سیمای مردم هلال  
  چو در مردم آرام و قوت ندید  
  خود آسوده بودن مروت ندید  
  چو بیند کسی زهر در کام خلق  
  کیش بگذرد آب نوشین به حلق  
  بفرمود و بفروختندش به سیم  
  که رحم آمدش بر غریب و یتیم  
  به یک هفته نقدش به تاراج داد  
  به درویش و مسکین و محتاج داد  
  فتادند در وی ملامت کنان  
  که دیگر به دستت نیاید چنان  
  شنیدم که می‌گفت و باران دمع  
  فرو می‌دویدش به عارض چو شمع  
  که زشت است پیرایه بر شهریار  
  دل شهری از ناتوانی فگار  
  مرا شاید انگشتری بی‌نگین  
  نشاید دل خلقی اندوهگین  
  خنک آن که آسایش مرد و زن  
  گزیند بر آرایش خویشتن  
  نکردند رغبت هنرپروران  
  به شادی خویش از غم دیگران  
  اگر خوش بخسبد ملک بر سریر  
  نپندارم آسوده خسبد فقیر  
  وگر زنده دارد شب دیر باز  
  بخسبند مردم به آرام و ناز  
  بحمدالله این سیرت و راه راست  
  اتابک ابوبکر بن سعد راست  
  کس از فتنه در پارس دیگر نشان  
  نبیند مگر قامت مهوشان  
  یکی پنج بیتم خوش آمد به گوش  
  که در مجلسی می‌سرودند دوش  
  مرا راحت از زندگی دوش بود  
  که آن ماهرویم در آغوش بود  
  مر او را چو دیدم سر از خواب مست  
  بدو گفتم ای سرو پیش تو پست  
  دمی نرگس از خواب نوشین بشوی  
  چو گلبن بخند و چو بلبل بگوی  
  چه می‌خسبی ای فتنه روزگار؟  
  بیا و می لعل نوشین بیار  
  نگه کرد شوریده از خواب و گفت  
  مرا فتنه خوانی و گویی مخفت  
  در ایام سلطان روشن نفس  
  نبیند دگر فتنه بیدار کس  
  شنیدم که پیری به راه حجاز  
  به هر خطوه کردی دو رکعت نماز  
  چنان گرم رو در طریق خدای  
  که خار مغیلان نکندی ز پای  
  به آخر ز وسواس خاطر پریش  
  پسند آمدش در نظر کار خویش  
  به تلبیس ابلیس در چاه رفت  
  که نتوان از این خوب تر راه رفت  
  گرش رحمت حق نه دریافتی  
  غرورش سر از جاده برتافتی  
  یکی هاتف از غیبش آواز داد  
  که ای نیکبخت مبارک نهاد  
  مپندار اگر طاعتی کرده‌ای  
  که نزلی بدین حضرت آورده‌ای  
  به احسانی آسوده کردن دلی  
  به از الف رکعت به هر منزلی  
  چنین نقل دارم ز مردان راه  
  فقیران منعم، گدایان شاه  
  که پیری به در یوزه شد بامداد  
  در مسجدی دید و آواز داد  
  یکی گفتش این خانهٔ خلق نیست  
  که چیزی دهندت، بشوخی مایست  
  بدو گفت کاین خانه کیست پس  
  که بخشایشش نیست بر حال کس؟  
  بگفتا خموش، این چه لفظ خطاست  
  خداوند خانه خداوند ماست  
  نگه کرد و قندیل و محراب دید  
  به سوز از جگر نعره‌ای بر کشید  
  که حیف است از این جا فراتر شدن  
  دریغ است محروم از این در شدن  
  نرفتم به محرومی از هیچ کوی  
  چرا از در حق شوم زردروی؟  
  هم این جا کنم دست خواهش دراز  
  که دانم نگردم تهیدست باز  
  شنیدم که سالی مجاور نشست  
  چو فریاد خواهان برآورده دست  
  شبی پای عمرش فرو شد به گل  
  تپیدن گرفت از ضعیفیش دل  
  سحر برد شخصی چراغش به سر  
  رمق دید از او چون چراغ سحر  
  همی‌گفت غلغل کنان از فرح  
  و من دق باب الکریم انفتح  
  طلبکار باید صبور و حمول  
  که نشنیده‌ام کیمیاگر ملول  
  چه زرها به خاک سیه در کنند  
  که باشد که روزی مسی زر کنند  
  زر از بهر چیزی خریدن نکوست  
  نخواهی خریدن به از یاد دوست  
  گر از دلبری دل به تنگ آیدت  
  دگر غمگساری به چنگ آیدت  
  مبر تلخ عیشی ز روی ترش  
  به آب دگر آتشش باز کش  
  ولی گر به خوبی ندارد نظیر  
  به اندک دل آزار ترکش مگیر  
  توان از کسی دل بپرداختن  
  که دانی که بی او توان ساختن  
  شکر خنده‌ای انگبین می‌فروخت  
  که دلها ز شیرینیش می‌بسوخت  
  نباتی میان بسته چون نیشکر  
  بر او مشتری از مگس بیشتر  
  گر او زهر برداشتی فی‌المثل  
  بخوردندی از دست او چون عسل  
  گرانی نظر کرد در کار او  
  حسد برد بر گرم بازار او  
  دگر روز شد گرد گیتی دوان  
  عسل بر سر و سرکه بر ابروان  
  بسی گشت فریادخوان پیش و پس  
  که ننشست بر انگبینش مگس  
  شبانگه چو نقدش نیامد به دست  
  به دلتنگ رویی به کنجی نشست  
  چو عاصی ترش کرده روی از وعید  
  چو ابروی زندانیان روز عید  
  زنی گفت بازی کنان شوی را  
  عسل تلخ باشد ترش روی را  
  به دوزخ برد مرد را خوی زشت  
  که اخلاق نیک آمده‌ست از بهشت  
  برو آب گرم از لب جوی خور  
  نه جلاب سرد ترش روی خور  
  حرامت بود نان آن کس چشید  
  که چون سفره ابرو به هم در کشید  
  مکن خواجه بر خویشتن کار سخت  
  که بدخوی باشد نگون‌سار بخت  
  گرفتم که سیم و زرت چیز نیست  
  چو سعدی زبان خوشت نیز نیست؟  
  بلند اختری نام او بختیار  
  قوی دستگه بود و سرمایه‌دار  
  به کوی گدایان درش خانه بود  
  زرش همچو گندم به پیمانه بود  
  چو درویش بیند توانگر به ناز  
  دلش بیش سوزد به داغ نیاز  
  زنی جنگ پیوست با شوی خویش  
  شبانگه چو رفتش تهیدست، پیش  
  که کس چون تو بدبخت، درویش نیست  
  چو زنبور سرخت جز این نیش نیست  
  بیاموز مردی ز همسایگان  
  که آخر نیم قحبهٔ رایگان  
  کسان را زر و سیم و ملک است و رخت  
  چرا همچو ایشان نه‌ای نیکبخت؟  
  بر آورد صافی دل صوف پوش  
  چو طبل از تهیگاه خالی خروش  
  که من دست قدرت ندارم به هیچ  
  به سرپنجه دست قضا بر مپیچ  
  نکردند در دست من اختیار  
  که من خویشتن را کنم بختیار  
  یکی را ز مردان روشن ضمیر  
  امیر ختن داد طاقی حریر  
  ز شادی چو گلبرگ خندان شکفت  
  نپوشید و دستش ببوسید و گفت:  
  چه خوب است تشریف میر ختن  
  وز او خوب تر خرقهٔ خویشتن  
  گر آزاده‌ای بر زمین خسب و بس  
  مکن بهر قالی زمین بوس کس  
  دو کس گرد دیدند و آشوب و جنگ  
  پراکنده نعلین و پرنده سنگ  
  یکی فتنه دید از طرف بر شکست  
  یکی در میان آمد و سر شکست  
  کسی خوشتر از خویشتن دار نیست  
  که با خوب و زشت کسش کار نیست  
  تو را دیده در سر نهادند و گوش  
  دهان جای گفتار و دل جای هوش  
  مگر باز دانی نشیب از فراز  
  نگویی که این کوته است، آن دراز  
  یکی را عسس دست بر بسته بود  
  همه شب پریشان و دلخسته بود  
  به گوش آمدش در شب تیره رنگ  
  که شخصی همی نالد از دست تنگ  
  شنید این سخن دزد مغلول و گفت  
  ز بیچارگی چند نالی؟ بخفت  
  برو شکر یزدان کن ای تنگدست  
  که دستت عسس تنگ بر هم نبست  
  مکن ناله از بینوایی بسی  
  چو بینی ز خود بینواتر کسی  
  یکی پارسا سیرت حق پرست  
  فتادش یکی خشت زرین به دست  
  سر هوشمندش چنان خیره کرد  
  که سودا دل روشنش تیره کرد  
  همه شب در اندیشه کاین گنج و مال  
  در او تا زیم ره نیابد زوال  
  دگر قامت عجزم از بهر خواست  
  نباید بر کس دوتا کرد و راست  
  سرایی کنم پای بستش رخام  
  درختان سقفش همه عود خام  
  یکی حجره خاص از پی دوستان  
  در حجره اندر سرا بوستان  
  بفرسودم از رقعه بر رقعه دوخت  
  تف دیگدان چشم و مغزم بسوخت  
  دگر زیر دستان پزندم خورش  
  براحت دهم روح را پرورش  
  بسختی بکشت این نمد بسترم  
  روم زین سپس عبقری گسترم  
  خیالش خرف کرده کالیوه رنگ  
  به مغزش فرو برده خرچنگ چنگ  
  فراغ مناجات و رازش نماند  
  خور و خواب و ذکر و نمازش نماند  
  به صحرا برآمد سر از عشوه مست  
  که جایی نبودش قرار نشست  
  یکی بر سر گور گل می سرشت  
  که حاصل کند زان گل گور خشت  
  به اندیشه لختی فرو رفت پیر  
  که ای نفس کوته نظر پند گیر  
  چه بندی در این خشت زرین دلت  
  که یک روز خشتی کنند از گلت؟  
  طمع را نه چندان دهان است باز  
  که بازش نشیند به یک لقمه آز  
  بدار ای فرومایه زین خشت دست  
  که جیحون نشاید به یک خشت بست  
  تو غافل در اندیشهٔ سود مال  
  که سرمایهٔ عمر شد پایمال  
  غبار هوی چشم عقلت بدوخت  
  سموم هوس کشت عمرت بسوخت  
  بکن سرمهٔ غفلت از چشم پاک  
  که فردا شوی سرمه در چشم خاک  
  درد عشق از تندرستی خوشترست  
  ملک درویشی ز هستی خوشترست  
  عقل بهتر می‌نهد از کاینات  
  عارفان گویند مستی خوشترست  
  خود پرستی خییزد از دنیا و جاه  
  نیستی و حق‌پرستی خوشترست  
  چون گرانباران به سختی می‌روند  
  هم سبکباری و چستی خوشترست  
  سعدیا چون دولت و فرماندهی  
  می‌نماند، تنگدستی خوشترست  
  خوشست عمر دریغا که جاودانی نیست  
  پس اعتماد بر این پنج روز فانی نیست  
  درخت قد صنوبر خرام انسان را  
  مدام رونق نوباوهٔ جوانی نیست  
  گلیست خرم و خندان و تازه و خوشبوی  
  ولیک امید ثباتش چنانکه دانی نیست  
  دوام پرورش اندر کنار مادر دهر  
  طمع مکن که درو بوی مهربانی نیست  
  مباش غره و غافل چو میش سر در پیش  
  که در طبیعت این گرگ گله‌بانی نیست  
  چه حاجتست عیان را به استماع بیان؟  
  که بی‌وفایی دور فلک نهانی نیست  
  کدام باد بهاری وزید در آفاق  
  که باز در عقبش نکبتی خزانی نیست؟  
  اگر ممالک روی زمین به دست آری  
  بهای مهلت یک روزه زندگانی نیست  
  دل ای رفیق درین کاروانسرای مبند  
  که خانه ساختن آیین کاروانی نیست  
  اگر جهان همه کامست و دشمن اندر پی  
  به دوستی که جهان جای کامرانی نیست  
  چو بت‌پرست به صورت چنان شدی مشغول  
  که دیگرت خبر از لذت معانی نیست  
  طریق حق رو و در هر کجا که خواهی باش  
  که کنج خلوت صاحبدلان مکانی نیست  
  جهان ز دست بدادند دوستان خدای  
  که پای بند عنا، جز جهان ستانی نیست  
  نگاه دار زبان تا به دوزخت نبرد  
  که از زبان بتر اندر جهان زیانی نیست  
  عمل بیار و علم بر مکن که مردان را  
  رهی سلیم‌تر از کوی بی‌نشانی نیست  
  کف نیاز به درگاه بی‌نیاز برآر  
  که کار مرد خدا جز خدای خوانی نیست  
  مخور چو بی‌ادبان گاو و تخم کایشان را  
  امید خرمن و اقبال آن جهانی نیست  
  مکن که حیف بود دوست برخود آزردن  
  علی‌الخصوص مر آن دوست را که ثانی نیست  
  چه سود ریزش باران وعظ بر سر خلق  
  چو مرد را به ارادت صدف دهانی نیست  
  زمین به تیغ بلاغت گرفته‌ای سعدی  
  سپاس دار که جز فیض آسمانی نیست  
  بدین صفت که در آفاق صیت شعر تو رفت  
  نرفت دجله که آبش بدین روانی نیست  
  نه هر که دعوی زورآوری کند با ما  
  به سر برد، که سعادت به پهلوانی نیست  
  ولی به خواجهٔ عطار گو، ستایش مشک  
  مکن که بوی خوش از مشتری نهانی نیست  
  ماهی امید عمرم از شست برفت  
 
 بیفایده عمرم چو شب مست برفت  
 
 عمری که ازو دمی به جانی ارزد  
 
 افسوس که رایگانم از دست برفت  
  علی قلبی العدوان من عینی التی  
  دعته الی تیه الهوی فاضلت  
  مسافر وادی الحب لم یرج مخلصا  
  سلام علی سکان ارضی و خلتی  
  متی طلع البدر اشتعلت صبابة  
  بما فی فادی من بدور اکلة  
  اهذا هلال العید ام تحت برقع  
  تلوح جباه العین شبه اهلة؟  
  علت زفراتی فوق صوت حدائهم  
  غداة استقلوا والمطایا اقلت  
  کأن جفونی عاهدت بعد بعدهم  
  بان لم تزل تبکی اسی و تألت  
  تبعت الهوی حتی زللت عن الهدی  
  و هذی الذی القی عقوبة زلتی  
  اخلای مما حل بی شمت العدی  
  اتشمت اعدائی و انتم اخلتی؟  
  و ان کان بلوائی و ذلی بامرکم  
  فاشکر بلوائی و ارضی مذلتی  
  عشیة ذکراکم تسیل مدامعی  
  و بی ظماء لاینقع السیل غلتی  
  ایمنع مثلی من ملازمة الهوی  
  و قد جبلت فی النفس قبل جبلتی  
  رسوم اصطباری لم یزل مطرالاسی  
  یهدمها حتی عفت و اضمحلت  
  و ما کان قلبی غیر مجتنب الهوی  
  فدلته عینی بالغرور و دلت  
  الم ترنی فی روضة الحب کلما  
  ذوت مطرت سحب العیون فبلت  
  اما کان قتل المسلمین مجرما؟  
  لحا الله سمر الحی کیف استحلت؟  
  وها نفس السعدی اولی تحیة  
  تبلغکم ریح الصبا حیث حلت  
 
 
من بگویم ندیده‌ام دهنی
 
 
 
 
کز دهان تو تنگتر باشد
 
 
 
 
تنگتر زین دهان فراخ ولیک
 
 
 
 
نه همه تنگها شکر باشد
 
 
  می‌روم با درد و حسرت از دیارت خیر باد  
  می‌گذارم جان به خدمت یادگارت خیر باد  
  سر ز پیشت برنمی‌آرم ز دستور طلب  
  شرم می‌دارم ز روی گلعذارت خیر باد  
  هر کجا باشم دعا گویم همی بر دولتت  
  از خدا باد آفرین بر روزگارت خیر باد  
  گر دهد عمرم امان رویت ببینم عاقبت  
  ور بمیرم در غریبی ز انتظارت خیر باد  
  گر ز چین زلف تو بویی رسد بر خاک ما  
  زنده برخیزم ز بوی مشکبارت خیر باد  
  گر ز من یاد آوری بنویس آنجا قطعه‌ای  
  سعدیا آن گفته‌های آبدارت خیر باد  
  مباش غره به گفتار مادح طماع  
  که دام مکر نهاد از برای صید نصیب  
  امیر ظالم جاهل که خون خلق خورد  
  چگونه عالم و عادل شود به قول خطیب  
  چه سرپوشیدگان مرد بودند  
  که گوی نخوت از مردان ربودند  
  تو با این مردی و زورآزمایی  
  همی ترسم که از زن کمتر آیی  
  هر که گوید کلاغ چون بازست  
  نشنوندش که دیده‌ها بازست  
  از آن کز تو ترسد بترس ای حکیم   
  وگر با چنو صد بر آیی به جنگ  
  از آن مار بر پای راعی زند   
  که ترسد سرش را بکوید به سنگ  
  نبینی که چون گربه عاجزشود   
  بر آرد به چنگال چشم پلنگ  
  طاوس را به نقش و نگاری که هست خلق   
  تحسین کنند و او خجل از پای زشت خویش  
  ترک احسان خواجه اولیتر   
  کاحتمال جفای بوابان  
  نه هر سخن که برآید بگوید اهل شناخت    
  به سر شاه سر خویشتن نشاید باخت  
  رشکم آید که کسی سیر نگه در تو کند   
  باز گویم نه که کس سیر نخواهد بودن  
  زور باید نه زر که بانو را   
  گزری دوستتر که ده من گوشت  
  جامه کعبه را که می بوسند   
  او نه از کرم پیله نامی شد  
  با عزیزی نشست روزی چند   
  لاجرم همچنو گرامی شد  
  خبیث را چو تعهد کنی و بنوازی  
  به دولت تو گنه می‌کند به انبازی  
