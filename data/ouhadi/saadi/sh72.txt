  پای سرو بوستانی در گل است  
  سرو ما را پای معنی در دل است  
  هر که چشمش بر چنان روی اوفتاد  
  طالعش میمون و فالش مقبل است  
  نیکخواهانم نصیحت می‌کنند  
  خشت بر دریا زدن بی‌حاصل است  
  ای برادر ما به گرداب اندریم  
  وان که شنعت می‌زند بر ساحل است  
  شوق را بر صبر قوت غالب است  
  عقل را با عشق دعوی باطل است  
  نسبت عاشق به غفلت می‌کنند  
  وآن که معشوقی ندارد غافل است  
  دیده باشی تشنه مستعجل به آب  
  جان به جانان همچنان مستعجل است  
  بذل جاه و مال و ترک نام و ننگ  
  در طریق عشق اول منزل است  
  گر بمیرد طالبی در بند دوست  
  سهل باشد زندگانی مشکل است  
  عاشقی می‌گفت و خوش خوش می‌گریست  
  جان بیاساید که جانان قاتل است  
  سعدیا نزدیک رای عاشقان  
  خلق مجنونند و مجنون عاقل است  
  چون صورت خویشتن در آیینه بدید  
 
 وان کام و دهان و لب و دندان لذیذ  
 
 می‌گفت چنانکه می‌توانست شنید  
 
 بس جان به لب آمد که بدین لب نرسید  
  اگر صد دفتر شیرین بخوانی  
  گرانجان لایق تحسین نباشد  
  مزاح و خنده کار کودکانست  
  چو ریش آمد زنخ شیرین نباشد  
  شمع کز حد به در بیفروزی  
  بیم باشد که خانمان سوزی  
  مردکی خشک مغز را دیدم   
  رفته در پوستین صاحب جاه  
  الا تا نخواهی بلا بر حسود   
  که آن بخت برگشته خود در بلاست  
