  مگر نسیم سحر بوی زلف یار منست  
  که راحت دل رنجور بی‌قرار منست  
  به خواب درنرود چشم بخت من همه عمر  
  گرش به خواب ببینم که در کنار منست  
  اگر معاینه بینم که قصد جان دارد  
  به جان مضایقه با دوستان نه کار منست  
  حقیقت آن که نه درخورد اوست جان عزیز  
  ولیک درخور امکان و اقتدار منست  
  نه اختیار منست این معاملت لیکن  
  رضای دوست مقدم بر اختیار منست  
  اگر هزار غمست از جفای او بر دل  
  هنوز بنده اویم که غمگسار منست  
  درون خلوت ما غیر در نمی‌گنجد  
  برو که هر که نه یار منست بار منست  
  به لاله زار و گلستان نمی‌رود دل من  
  که یاد دوست گلستان و لاله زار منست  
  ستمگرا دل سعدی بسوخت در طلبت  
  دلت نسوخت که مسکین امیدوار منست  
  و گر مراد تو اینست بی مرادی من  
  تفاوتی نکند چون مراد یار منست  
  ای ماه شب‌افروز شبستان‌افروز  
 
 خرم تن آنکه با تو باشد شب و روز  
 
 تو خود به کمال خلقت آراسته‌ای  
 
 پیرایه مکن، عرق مزن، عود مسوز  
  چو دولت خواهد آمد بنده‌ای را  
  همه بیگانگانش خویش گردند  
  چو برگردید روز نیکبختی  
  در و دیوار بر وی نیش گردند  
  تا نیک ندانی که سخن عین صواب است   
  باید که به گفتن دهن از هم نگشایی  
  گر راست سخن گویی و در بند بمانی   
  به زانکه دروغت دهد از بند رهایی  
