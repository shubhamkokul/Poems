  خرم آن بقعه که آرامگه یار آنجاست  
  راحت جان و شفای دل بیمار آنجاست  
  من در این جای همین صورت بی‌جانم و بس  
  دلم آنجاست که آن دلبر عیار آنجاست  
  تنم اینجاست سقیم و دلم آنجاست مقیم  
  فلک اینجاست ولی کوکب سیار آنجاست  
  آخر ای باد صبا بویی اگر می‌آری  
  سوی شیراز گذر کن که مرا یار آنجاست  
  درد دل پیش که گویم غم دل با که خورم  
  روم آنجا که مرا محرم اسرار آنجاست  
  نکند میل دل من به تماشای چمن  
  که تماشای دل آنجاست که دلدار آنجاست  
  سعدی این منزل ویران چه کنی جای تو نیست  
  رخت بربند که منزلگه احرار آنجاست  
  ما را به چه روی از تو صبوری باشد  
 
 یا طاقت دوستی و دوری باشد  
 
 جایی که درخت گل سوری باشد  
 
 جوشیدن بلبلان ضروری باشد  
  تو پس پرده و ما خون جگر می‌ریزیم  
  وه که گر پرده برافتد که چه شور انگیزیم  
  دیگران را غم جان دارد و ما جامه‌دران  
  که بفرمایی تا از سر جان برخیزیم  
  مردم از فتنه گریزند و ندانند که ما  
  به تمنای تو در حسرت رستاخیزیم  
  دل دیوانه سپر کرده و جان بر کف دست  
  ظاهر آنست که از تیر بلا نگریزیم  
  باغ فردوس میارای که ما رندان را  
  سر آن نیست که در دامن حور آویزیم  
  ور به زندان عقوبت بری از دیدهٔ شوق  
  ای بسا آب که بر آتش دوزخ ریزیم  
  رنگ زیبایی و زشتی به حقیقت در غیب  
  چون تو آمیخته‌ای با تو چه رنگ آمیزیم  
  سعدیا قوت بازوی عمل هست ولیک  
  تا به جایی نه که با حکم ازل بستیزیم  
  ای بیش از آنکه در قلم آید ثنای تو  
  واجب بر اهل مشرق و مغرب دعای تو  
  درویش و پادشاه ندانم درین زمان  
  الا به زیر سایهٔ همچون همای تو  
  نوشین روان و حاتم طایی که بوده‌اند  
  هرگز نبوده‌اند به عدل و سخای تو  
  منشور در نواحی و مشهور در جهان  
  آوازهٔ تعبد و خوف و رجای تو  
  اسلام در امان و ضمان سالمتست  
  از یمن همت و قدم پارسای تو  
  گر آسمان بداند قدر تو بر زمین  
  در چشم آفتاب کشد خاک پای تو  
  خلق از جزای خیر تو کردن مقصرند  
  پروردگار خلق تواند جزای تو  
  شکر مسافران که به آفاق می‌رود  
  گر بر فلک رسد نرسد در عطای تو  
  تیغ مبارزان نکند در دیار خصم  
  چندان اثر که همت کشور گشای تو  
  بدبخت نیست در همه عالم به اتفاق  
  الا کسی که روی بتابد ز رای تو  
  ای در بقای عمر تو خیر جهانیان  
  باقی مباد هر که نخواهد بقای تو  
  خاص از برای مصلحت عام دیرسال  
  بنشین که مثل تو ننشیند به جای تو  
  آن چیست در جهان که نداری تو آن مراد  
  تا سعدی از خدای بخواهد برای تو  
  تا آفتاب می‌رود و صبح می‌دمد  
  عاید به خیر باد صباح و مسای تو  
  یارب رضای او تو برآور به فضل خویش  
  کو روز و شب نمی‌طلبد جز رضای تو  
  گر سنگ همه لعل بدخشان بودی  
 
 پس قیمت سنگ و لعل یکسان بودی  
 
 گر در همه چاهی آب حیوان بودی  
 
 دریافتنش بر همه آسان بودی  
  پسر نورسیده شاید بود  
  که نود ساله چون پدر گردد  
  پیر فانی طمع مدار که باز  
  چارده ساله چون پسر گردد  
  سبزه گر احتمال آن دارد  
  که ز خردی بزرگتر گردد  
  غله چون زرد شد امید نماند  
  که دگر باره سبز برگردد  
  گر خود همه عالم بگشایی تو به تیغ  
  چه سود که باز می‌گذاری به دریغ؟  
