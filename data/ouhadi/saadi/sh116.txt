  گر صبر دل از تو هست و گر نیست  
  هم صبر که چاره دگر نیست  
  ای خواجه به کوی دلستانان  
  زنهار مرو که ره به در نیست  
  دانند جهانیان که در عشق  
  اندیشه عقل معتبر نیست  
  گویند به جانبی دگر رو  
  وز جانب او عزیزتر نیست  
  گرد همه بوستان بگشتیم  
  بر هیچ درخت از این ثمر نیست  
  من درخور تو چه تحفه آرم  
  جانست و بهای یک نظر نیست  
  دانی که خبر ز عشق دارد  
  آن کز همه عالمش خبر نیست  
  سعدی چو امید وصل باقیست  
  اندیشه جان و بیم سر نیست  
  پروانه ز عشق بر خطر بود  
  اکنون که بسوختش خطر نیست  
  یرلیغ ده ای خسرو خوبان جهان  
 
 تا پیش قدت چنگ زند سرو روان  
 
 تا کی برم از دست جفای تو قلان  
 
 نی شرع محمدست نی یاسهٔ خان  
  هر که بینی مراد و راحت خویش  
  از همه خلق بیشتر خواهد  
  و آن میسر شود به کوشش و رنج  
  که قضا بخشد و قدر خواهد  
  ای که می‌خواهی از نگارین کام  
  با نگارش بگوی اگر خواهد  
  دختر اندر شکم پسر نشود  
  گرچه بابا همی پسر خواهد  
  تیز در ریش کاروانسالار  
  گر بدان ده رود که خر خواهد  
