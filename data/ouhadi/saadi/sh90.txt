  سرمست درآمد از درم دوست  
  لب خنده زنان چو غنچه در پوست  
  چون دیدمش آن رخ نگارین  
  در خود به غلط شدم که این اوست  
  رضوان در خلد باز کردند  
  کز عطر مشام روح خوش بوست  
  پیش قدمش به سر دویدم  
  در پای فتادمش که ای دوست  
  یک باره به ترک ما بگفتی  
  زنهار نگویی این نه نیکوست  
  بر من که دلم چو شمع یکتاست  
  پیراهن غم چو شمع ده توست  
  چشمش به کرشمه گفت با من  
  در نرگس مست من چه آهوست  
  گفتم همه نیکوییست لیکن  
  اینست که بی‌وفا و بدخوست  
  بشنو نفسی دعای سعدی  
  گر چه همه عالمت دعاگوست  
  همسایه که میل طبع بینی سویش  
 
 فردوس برین بود سرا در کویش  
 
 وآن را که نخواهی که ببینی رویش  
 
 دوزخ باشد بهشت در پهلویش  
  ز دور چرخ چه نالی ز فعل خویش بنال  
  که از گزند تو مردم هنوز می‌نالند  
  نگفتمت که چو زنبور زشتخوی مباش  
  که چون پرت نبود پای در سرت مالند  
  پند گیر از مصائب دگران   
  تا نگیرند دیگران به تو پند  
