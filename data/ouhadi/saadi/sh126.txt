  نه خود اندر زمین نظیر تو نیست  
  که قمر چون رخ منیر تو نیست  
  ندهم دل به قد و قامت سرو  
  که چو بالای دلپذیر تو نیست  
  در همه شهر ای کمان ابرو  
  کس ندانم که صید تیر تو نیست  
  دل مردم دگر کسی نبرد  
  که دلی نیست کان اسیر تو نیست  
  گر بگیری نظیر من چه کنم  
  که مرا در جهان نظیر تو نیست  
  ظاهر آنست کان دل چو حدید  
  درخور صدر چون حریر تو نیست  
  همه عالم به عشقبازی رفت  
  نام سعدی که در ضمیر تو نیست  
  نه سرو توان گفت و نه خورشید و نه ماه  
 
 آه از تو که در وصف نمی‌آیی آه  
 
 هرکس به رهی می‌رود اندر طلبت  
 
 گر ره به تو بودی نبدی اینهمه راه  
  ای غره به رحمت خداوند  
  در رحمت او کسی چه گوید  
  هر چند مثرست باران  
  تا دانه نیفکنی نروید  
