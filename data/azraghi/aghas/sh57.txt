  مرا درین تن و این دیدۀ چو لاله ستان  
  همی فزاید نور و همی فروزد جان  
  وزین فروزش جان و از آن فزایش نور  
  نداد بهره از آن چهره جز مرا یزدان   
  اگر بچشم کسان دلربای من نه نکوست  
  سپاس از آن که نکوی منست و زشت کسان  
  ز گرگ چون رمه ایمن بود چنان نبود  
  که در فراغ تن آسان بود همیشه شبان  
  من آن کسم که مرا در خیال چهرۀ او  
  نگارخانه شود خانه پر می و ریحان  
  وگر بچهرۀ او ژرف ژرف در نگری  
  گمان برم که تو بر عشق او کنی تاوان  
  بزرگوار خدایا ، که شکل یک صورت  
  مرا نمود چنین و ترا نمود چنان  
  مرا روان و زبانی ز کردگار عطاست  
  بمهر و مدح همی پرورم روان و زبان  
  روان بمهر نگاری که اوست فخر زمین  
  زبان بمدح بزرگی که اوست فخر جهان  
  وجیه دولت ابوعاصم ، آنکه عصمت او  
  همی حصار کند بر حریم او سبحان  
